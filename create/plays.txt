ЗАЧАКЛОВАНИЙ ХОВРАШОК.
Комічна казка-мюзикл на дві дії.
Дійові особи:
Пан ДЗИГУС, можна просто ДЗИГА - гномик.
ВЕРТЛИК, він же просто ВЕРТЛИК - також гномик.
ХОВРАШОК - звір, зачаклований, майже без слів, але багато жестів.
МУМІТРОЛЬ - злий чаклун, а потім іграшка, майже зовсім відсутній.
Поставлена в Київському Камерному театрі, Білоцерківському муздрамтеатрі ім. П. Саксаганського, Львівському театрі "І люди, і ляльки", Чернівецькому театрі-студії. Є два варіанти музики.
ПЕРША ДІЯ.
На сцені лісова галявина з квітами. На сцену виходить гномик, наспівуючи веселої пісеньки під ніс і поливаючи квіти.
Пісенька Вертлика.
1. Я славетний і відомий,
Гном завзятий я і впертий.
Я у лісі як удома,
А зовуся просто Вертлик.
Приспів:
Просто Вертлик, просто-просто.
Невеличкого я зросту,
Та веселу маю вдачу,
Не терплю, коли хтось плаче.
Буду веселити всіх,
Бо від сліз лікує сміх.
2. Я вродливий, дуже добрий,
А іще найрозумніший.
Гномиків таких хоробрих
Не зустрінете ви більше.
Приспів:
А я Вертлик, просто....
Гномик помічає якусь особливу квітку, нюхає, вдихає все більше, голосно чхає. Квітка злітає, гномик ставить її на місце, розправляє, потім знову чхає, і квітка знову злітає. Все повторюється. На третій раз він стримується і не чхає, але квітка все одно падає, він знову чхає.
ГНОМ. Апчхи. Ну от, і здоровий будь побажати нікому. (Повертається до залу і помічає дітей). О, дітки. Привіт, дітлахи. Побажайте мені "здоровий будь", будь-ласка. (Знову збирається чхати). А-а-а-а.... (Чекає поки діти побажають). Ху-ух. От і не чхнув. Дякую вам, малеча. Отепер і познайомитися можна. Ви вже здогадалися, хто я? Звичайно, гномик. І звати мене Вертликом.
З-за сцени чути крики: "Агов! Ау!"
ВЕРТЛИК. О, це мабуть мій кум - Дзига. Правда, він хоче, щоб його всі називали пан Дзига... Агов! Я тут! Вічно він десь губиться...
На сцені з-за лаштунків з'являється другий гномик - пан Дзига.
ДЗИГА. А, ось де ти, телепню. Я тебе всюди шукаю-шукаю, в усі шпарини, щілини, дірки заглядаю, хвилююсь, а ти тут спокійно собі всівся і теревені правиш!
ВЕРТЛИК. Тихіше, не кричи ти так!
ДЗИГА. Я не кричу. Це в мене голос такий, голосний.
ВЕРТЛИК. Ти що, їв багато каші?
ДЗИГА. Ні, я займався риторикою: мі-ма-му-мо...
ВЕРТЛИК. Ти б краще перестав верзти дурниці, а привітався з дітьми. Он, поглянь, скільки їх!
ДЗИГА. Доброго вам здоров'ячка, дітки! (Починає співати пісеньку, приспів співає Вертлик).
Пісенька Дзиги.
ДЗИГА. 1. Віват вам, усі премудрі книги!
Славтесь у віках, учені маги!
Щоб магістром стати як пан Дзига,
Треба мати розум і відвагу.
Приспів:
ВЕРТЛИК. Наш пан Дзига любить дзигарі.
Гномик енциклопедичний.
Він лікує краще лікарів.
Він усі науки вивчив.
ДЗИГА. 2. Славтеся у пошукові істин
Лицарі від ордену науки.
І як шлях дістанеться тернистий,
Дзига в поміч вам простягне руку.
Приспів.
ДЗИГА. Дозвольте вам представитись: гном лісовий незвичайний, майстер чудернацьких справ і чарівних наук пан Дзигус-Дзигусімус!
ВЕРТЛИК. Можна і просто називати - Дзига. (Дзига "спопеляє" його поглядом).
ДЗИГА. А ось це нещастя, тут поруч, зветься Вертликом, бо ввесь час щось крутить-вертить, викручує і переплутує...
ВЕРТЛИК. Все, я глибоко, смертельно ображений! (Демонстративно відходить).
ДЗИГА. Ну от, він завжди такий. Ображається на кожну дрібницю! (Вертлик не реагує). Ну гаразд. Перед вами найрозумніший (тихо) серед телепнів, (голосно) окраса (тихо) найтемніших куточків (голосно) нашого лісу - Вертлик. Ну що, задоволений?
ВЕРТЛИК. Так трохи краще.
ДЗИГА. А тепер розповідай, що ти вже тут устиг накоїти? (До дітей). Тільки залишиш його самого - зразу шкоду наробить. Кажи-кажи. (Помічає зламану квітку).
ВЕРТЛИК. Нічогісінько я не коїв. (Співають пісеньку по черзі).
Пісенька про квіточку.
1. ДЗИГА. А оце що? Отакої!
ВЕРТЛИК. Поливав я тут гриби.
ДЗИГА. Зізнавайся, що накоїв?
Що ти з квіткою зробив?
2. ВЕРТЛИК. Я із квіткою? Нічого.
Теж, здається, поливав.
То занесло носорога,
Що топтався поміж трав.
3. ДЗИГА. Носорогів тут не бачив.
А яка вода була?
Не холодна?
ВЕРТЛИК. Ні, неначе.
Тридцять шість і шість тепла.
4. ДЗИГА. А яка вода? Джерельна?
ВЕРТЛИК. А яка ж іще? Авжеж.
ВЕРТЛИК. Перетвориш ліс в пустелю!
За тобою стеж та стеж!
ДЗИГА. Так, зізнавайся, що ти з нею зробив?
ВЕРТЛИК. Нічого, я тільки чхнути хотів, а вона...
ДЗИГА. От-от, тобі на все начхати. Бідолашна квіточка! Ти ж її може заразив цим, грипом! А тут ще й діти... (Ставить квітку на місце).
ВЕРТЛИК. Та я не хворий!
ДЗИГА. А ну дай я тебе послухаю. (Виймає лікарський апарат для прослуховування, женеться за Вертликом, який кричить на бігу).
ВЕРТЛИК. Я її просто понюхав і почав чхати. От сам спробуй!
ДЗИГА. От і спробую! (Нюхає). Бачиш, і нічого я не чхаю... апчхи, апчхи, апчхи! А-а-а... Квітка падає.
ВЕРТЛИК. Будь здоров!
ДЗИҐА (не чхає). Дякую. Дійсно, якась дуже чхуча квітка попалася. Щось я такого раніше в нашому лісі не бачив. А раптом... її зачаклував якийсь злий Мумітроль?
ВЕРТЛИК. Ти думаєш? (Озирається довкола злякано). Але ж я нікого не бачив.
ДЗИГА. То й що з того? Він міг з'явитися, коли ти кудись відійшов чи відвернувся. Швиденько зачаклував і втік.
ВЕРТЛИК. Та звідкіль йому взятися? Мумітролей у нашому лісі вже років сто ніхто не бачив!
ДЗИГА. То й що з того? Це не значить, що їх немає. Слід бути обережним! В кожному разі треба вжити запобіжних заходів.
ВЕРТЛИК. Чого-чого вжити?
ДЗИГА (дістає товстелезну книгу, одягає окуляри, шукає щось у ній). Ось, заклинання від надмірного і навмисного чхання: ка-рам-бу-рум, нема чихум! (Водить руками і ставить квітку на місце, вдихає її запах). А пахне!
ВЕРТЛИК. А дай мені спробувати!
ДЗИГА (відсуває його). А що тут пробувати? Квітка як квітка... Ніколи нам рознюхуватися! Ліс у небезпеці! Мумітроль чатує на нову жертву!
ВЕРТЛИК. А по-моєму, ти все перебільшуєш. Про небезпеку.
ДЗИГА. Я все переменшую! Чи недобільшую? Чи недоменшую? Тьху, коротше, все навпаки.
ВЕРТЛИК. Перенедобільшуєш.
ДЗИГА. Ото ж бо. Мумітроль то був чи ні, а небезпек у лісі й так вистарчить. І поки ми тут баляндрасите, може вже хтось об'ївся морозива, сів у калюжу в нових штанях чи навіть упав з отакого великого дерева на маленького їжачка надзвичайної колючості.
ДЗИГА. Час у дорогу!
ВЕРТЛИК. Час! (Співають пісеньку разом).
Пісня дороги.
1. Час в дорогу вирушати
Нас чекає цілий світ.
А в тім світі див багато,
Та й немало різних бід. (2)
2. Вирушаємо в дорогу,
Так у гномів повелось.
Прийдемо на допомогу,
Всім, кого образив хтось. (2)
3. Гноми - давні охоронці
Від усіх ворожих чар.
Зникни темінь, з нами сонце -
Оберіг від чорних хмар. (2)
Розвертаються, щоб іти зі сцени, але назустріч їм повільно виходить похнюплений і зажурений ХОВРАШОК, довготелесий і кумедний.
ВЕРТЛИК. Ой, поглянь-но, Ховрашок. Привіт, друже! (Той мовчить).
ДЗИГА. Як ся маєш?... Ти чому не вітаєшся? Це не чемно.... Може, ти образився на Вертлика?
ВЕРТЛИК. А чого зразу на мене? Як що - зразу Вертлик. (Ховрашок киває "ні"). Ось бачиш, ні... А може він проковтнув язика? (Ховрашок висовує язика і всім демонструє). Гей, ти чого дразнишся?
ДЗИГА. Ти ж сам запитав про язик. А може він просто не може говорити? (Той киває "так"). Напевно, він об'ївся морозива чи попив холодної води у спеку - от і маєш - пропав голос. Зараз ми його полікуємо (Дістає лікарське причандалля - стетоскоп, термометр тощо - Ховрашок сильно мотає головою "ні" і починає відступати, Дзига наступає).
ДЗИГА. Та ти не бійся, це зовсім не страшно. (Дістає шприц, Ховрашок тікає, а гномики бігають за ним по всій сцені). Ти тільки відкриєш рота і скажеш "а".
ВЕРТЛИК (на бігу). Як же він скаже "а", коли він взагалі нічого сказати не може?
ДЗИГА. (На бігу). Тоді просто відкриє рота. (Ховрашок міцно закрив рота і затулив обома руками).
ВЕРТЛИК (зупиняючись). Ти витягнув все своє причандалля і зразу налякав. (Тихо). Треба його якось заманити. (Голосно). Шкода, що він не захотів показувати горло, бо тим, в кого хворе горло, дають малинове варення... (Ховрашок зупиняється і прислухається).
ДЗИГА. А ще липовий мед у необмеженій кількості. (Ховрашок робить несміливий крок назустріч, Дзига тихо Вертлику). Продовжуй, всі ховрашки страшенні ласунчики.
ВЕРТЛИК. А потім ще гаряче солодке й духмяне згущене мо-ло-ко! (Ховрашок облизується і потроху наближається до гномиків).
ДЗИГА. І дають його такими великими ложками, що треба дуже-дуже широко відкривати рота і сильно-сильно висовувати язика.
Ховрашок підходить упритул і відкриває рота та висовує язика, Дзига зазирає туди.
ВЕРТЛИК. Ну що?
ДЗИГА. Нічого нема.
ВЕРТЛИК. Як, немає горла?!
ДЗИГА. Ні, горло є, але зовсім нехворе.
ВЕРТЛИК. Не може бути! (Сам зазирає). Точно. Що ж це таке? І що робити? (Ховрашок показує, що до рота треба "щось" давати до того ж великою ложкою.)
ДЗИГА. До речі, а в тебе мед є?
ВЕРТЛИК. Ні, минулого тижня скінчивсь.
ДЗИГА. А малинове варення?
ВЕРТЛИК. Я ж останню банку тобі приносив...
ДЗИГА. Це хіба банка була? Так собі, баночка... А хоч згущенку ти не додумався кудись подіти?
ВЕРТЛИК. Я думав, у тебе є, а що, хіба немає?... (Пауза). То що, всі солодощі скінчилися?
Ховрашок почув, що нічого немає з обіцяного і почав скиглити.
ДЗИГА. Твоя ідея була, догрався... Тепер треба йти просити меду в бджіл... (Ховрашкові) Та не побивайся ти так.
ВЕРТЛИК. Тільки не я. Я вже на тому тижні просив - три дні ніс був схожий на щось середнє між огірком, бараболею і повітряною кулею...
ДЗИГА. Тоді треба піти подоїти корову і згустити молоко.
ВЕРТЛИК. Ні-ні, з мене надзвичайно кепський дояр. Пішов був доїти позатой тиждень, так корова мене як хвицне - перелетів два ставки, три байраки, одне урвище і три чверті яру. Ще й приземлився не на ноги, а на хтозна які частини тіла...
ДЗИГА. А хоча б попросити ведмедя про варення ти можеш?
ВЕРТЛИК. Нізащо. Він же ще 77-й сон бачить, а це найсолодший. Будити ведмедя в такий час?! Красно дякую, я собі не ворог. Ще якби хоча б 79-й... А чого б тобі кудись не піти?
ДЗИГА. Мені? Мені... А мені не можна далеко відлучатися.
ВЕРТЛИК. Чому це тобі не можна відлучатися?
ДЗИГА. А раптом з'явиться Мумітроль і всіх позачакловує?
ВЕРТЛИК. Знову ти про того Мумітроля. І де він? От де? Хто його бачив? А ніхто! Це все твої вигадки!
ДЗИГА. Вигадки?! В лісі діється казна-що! Квіти чхають, голоси пропадають. І це лише початок! А ти кажеш "вигадки". Ти надто безпечний, ти втратив обережність.
ВЕРТЛИК. А ти надто підозріливий і лякливий! Тобі під кожним кущем ввижаються Мумітролі! Ти вже скоро власної тіні боятимешся! Що, нічого сказати, так?
ДЗИГА (хоче щось відповісти і раптом зупиняється, дивлячись на якусь незрозумілу тінь). Тсс Поглянь сюди, чия оце тінь? На мене вона начебто не схожа.
ВЕРТЛИК (порівнює тінь із собою, піднімає руку, ногу). На мене нібито теж. Може це його тінь – показує на Ховрашка.
ДЗИГА. Він же далеко.
ВЕРТЛИК. Давай приведемо поближче і перевіримо.
ДЗИГА. Давай. (Ведуть Ховрашка, який цей час уважно спостерігав за ними, а як тільки на нього звернули увагу, заплакав з новою силою). Та не побивайся ти так, дістам я тобі і меду, і варення. (В цей час тінь зникає). Ну от, поки ми туди-сюди вештались, тінь зникла.
ВЕРТЛИК. Як зникла? Не може бути. (Підходить). Ой, точно. Щось мені це не подобається.
ДЗИГА. А мені це ще більше не подобається! Зрештою, тінь може падати від кого завгодно.
ВЕРТЛИК. І від чого завгодно. Наприклад, від дуба. Що ж нам кожного дуба боятися?
ДЗИГА. Звісно, не будемо. (Тихо). Правда, тіні від дубів не ходять... (Ховрашок почав плакати ще дужче). Ну не плач. Ми тобі допоможемо, тільки якби ти нам розказав, чого ти мовчиш...
ВЕРТЛИК. Як же він розкаже, коли він не говорить?
ДЗИГА. Як-як? Покаже на мигах.
ВЕРТЛИК. На мигах? А де ти в нього миги бачив?
Ховрашок шукає "миги" на собі, вивертаючи кишені, і показує, що їх немає.
ДЗИГА. Ой, які ви телепні! На мигах - це без слів, жестами. Ясно?
Ховрашок киває, що "ясно", припиняє плач і показує, як він гуляв, танцював, збирав квіти. Мабуть, це якась дівчинка заблукала на галявинку і загулялася... (Той киває "ні"). Чи метелик? ("Ні") Чи зайчик? ("Ні").
ВЕРТЛИК. А по-моєму, він сам і гуляв... (Ховрашок киває "так", а потім показує, як на нього хтось нападає страшний). Ой, хто це такий страшний, може тигр?
ДЗИГА. Який тигр? Звідки йому тут взятися в нашому лісі?
ВЕРТЛИК. Не знаю: гуляв-гуляв і заблукав...
ДЗИГА. В наших широтах тигри не блукають, географію вчити треба.
Ховрашок показує ще, махає руками.
ВЕРТЛИК. Ой, а може це вітер? (Той махає ще сильніше). Чи ураган? (Махає ще більше, закручується і знесилений падає).
ДЗИГА. Замахався бідолашний махати. (Допомагає підвестися). Вставай, друже. Давай я буду розпитувати про того, хто на тебе напав. Який він. А ти кивай "так чи "ні". Добре? (Той киває). А він великий чи малий? (Ховрашок показує когось невеличкого на зріст). Та-ак, а добрий чи злий? (Ховрашок демонструє когось злого). А з нашого лісу чи не з нашого? (Той показує "ні", здалеку).
ВЕРТЛИК. Стривай, когось мені цей опис нагадує: маленький, злий... (Виразно дивиться на Дзигу, оцінюючи його і вочевидь натякаючи на нього, пауза).
ДЗИГА (ображений підозрою). Сказано ж, не місцевий, телепню.
ВЕРТЛИК. А, може, це і є Мумітроль?
ДЗИГА. І хто з нас підозріливий, а? Ти ж казав, що вони вже сто років тут не з'являлися...
ВЕРТЛИК. Гуляв-гуляв і заблукав... Чому ні?
Пісенька про Мумітроля.
1. У темнім лісі,
У глупу північ
Гуляти бійся
До третіх півнів.
В гаю і в полі
І в дикій пущі
Є мумітролі
Істоти злющі.
Приспів:
Мумітроль на чатах:
Мумі-мумі-мумі-мум!
Буде чаклувати:
Карамбам-парам-бурум!
2. Зачаклувати
Йому забава,
Ви цього брата
Обходьте справа.
Причепить стиха
Вам зайвий хвостик.
А того лиха
Минуть непросто!
ДЗИГА. Ні, знаєш, все-таки мене обсіли сумніви.
ВЕРТЛИК. Хто тебе обсів?
ДЗИГА. Сумніви. Розумієш, Мумітролі - унікальні екземпляри, занесені в червону книгу! І будуть тобі отак просто блукати в наших задрипаних хащах? (Ховрашок весь цей час киває "так", але гномики, захоплені суперечкою, не звертають на нього уваги).
ВЕРТЛИК. Чого це в нас хащі? І чим це вони задрипані? Дуже гарний ліс. І не задрипаний. Я б на місці Мумітроля просто мріяв би потрапити до нашого лісу. (Помічає що з Ховрашком). Ой, дивися, що це з ним? Голова хитається.
ДЗИГА (автоматично). Розбовталася, мабуть. (Звертає нарешті увагу). Ой, це ж він каже "так". Отже це все-таки Мумітроль? (Той киває "так").
ДЗИГА. Мумітроль! Це ж фантастика! Сенсація! Наукове відкриття! Але треба бути напоготові. Я читав, що ці Мумітролі дуже хитрі й підступні.
ВЕРТЛИК. (Бере якусь палицю). Я вже. Напоготові. Хай тільки підступиться!
Ховрашок знову починає скиглити.
ДЗИГА. Ховрашику! (Той скиглить ще дужче). Стривай, тільки не починай знову!
ВЕРТЛИК. За що ж це він тебе, бідолашного, так зачаклував? (Ховрашок показує, як він розпускав язика, а у Мумітроля попухли вуха, і той зачаклував).
ДЗИГА. Ось бачите, до чого доводять порожні балачки!
ВЕРТЛИК. Ти б краще не нотації читав, а подумав як біді зарадити - голос повернути!
ДЗИГА. Треба щось придумати... (Тихо, Вертлику). Ходи сюди, щоб він нас не почув.
ВЕРТЛИК. Хто він? Той (показує на Ховрашка) чи той (показує на кущі)?
ДЗИГА. Обидва. Бо це страшенна таємниця. Давай його налякаємо: він перелякається, забуде, що його зачаклували і скаже "йой".
ВЕРТЛИК. Давай, але як?
ДЗИГА. Ти вмієш робити сердиті й злі обличчя бабаїв?
ВЕРТЛИК. Я? Звичайно, а що їх робити.
(ДЗИГА приносить грим, ВЕРТЛИК заходився розмальовувати. Нарешті показуються Ховрашкові, той показує на них пальцями і заливисто сміється).
ВЕРТЛИК. У-у, я страшний бабай.
ДЗИГА. А я ще страшніший бабай.
ВЕРТЛИК. Хіба ми не страшні, діти? Ні? (До Дзиги). Як же його лякати? Скажи.
ДЗИГА. Думай, Вертлику, думай, шукай ідею.
ВЕРТЛИК заходився шукати по всій сцені.
ДЗИГА. Слухай, ти можеш не мотатися ввесь час туди-сюди, вже в очах мерехтить.
ВЕРТЛИК. Так я ж ідею шукаю.
ДЗИГА. Та в голові шукай, телепню, а не тут. (Ховрашок обшукує голову руками).
ДЗИГА. Еврика, себто, знайшов! (Показує: тс-с-с!) В ляканні головне що?
ВЕРТЛИК. Що?
ДЗИГА. Раптовість! Лякати треба зненацька. Давай так: ти його відволікай, а я нападу ззаду з мішком.
ВЕРТЛИК. Давай... А як відволікати?
ДЗИГА. Поговори про щось, про погоду, наприклад.
ВЕРТЛИК. Гей, Ховрашику, не сумуй, поглянь, яка чудова погода, синє небо... (ДЗИГА. наближається ззаду з мішком). Яка велика чорна хмара, хмарище... (ХОВРАШОК намагається озирнутися). Та ні, отам, он полетіла-полетіла... (не дає озирнутися, ДЗИГА робить новий "захід" і дає знак, щоб він не лякав його передчасно). А он поглянь яке сонечко, велике, жовте-жовтюче (той наближається з мішком) сонцище таке, сонцяра... ДЗИГА нападає з мішком, Ховрашок лякається і падає непритомний.
ДЗИГА. Ой, а що це з ним?
ВЕРТЛИК. Що-що? Злякався.
ДЗИГА. Не такою ж мірою!
ВЕРТЛИК. (Знімає ковпак з голови). А такий хороший був Ховрашок, тихий такий, жодного поганого слова від нього не чув...
ДЗИГА. Ти що, хочеш сказати, що він той...? Що ми того...
ВЕРТЛИК. Ти ж бачиш... А все твоя евріка! Твоє "зненацька"! Налякали на свою голову.
ДЗИГА. Це все Мумітроль винен! Я йому ще покажу! Хай тільки сунеться! (Чути шум вітру, гномики злякано озираються, Дзига тихо). Як ти гадаєш, це він?
ВЕРТЛИК. Не знаю, може, просто вітер, а може й Мумітроль шипить. Так: ш-ш-ш. Чуєш?
ДЗИГА. Чую.
ВЕРТЛИК. Все-таки, ми теж винні. Не можна ж усе зводити на Мумітроля.
ДЗИГА. Раз ми винні, ми й виправимо! (Нахиляється і слухає). Здається, живий. Дихає. Мабуть, просто знепритомнів. (Робить йому штучне дихання). Ну, чого стоїш? Допомагай.
ВЕРТЛИК. Слухай, а може він просто заснув з переляку? Хтозна, як Ховрашки лякаються. Давай його обіллємо холодною водою!
ДЗИГА. Теж мені квітку знайшов! Ти вже сьогодні дополивався.
ВЕРТЛИК. Гірше все одно вже не буде.
ДЗИГА. Ну гаразд, неси давай.
ВЕРТЛИК. Вода холодненька, джерельна. (Приносить, готує).
ДЗИГА. Раз-два - взялись.
(ХОВРАШОК розплющує одне око, бачить воду, різко підскакує і відбігає).
ДЗИГА. Ур-р-а-а! (Аплодують) Воскрес! (ХОВРАШОК розкланюється на всі боки.)
ВЕРТЛИК. Так, але як мовчав мовчки так і мовчить. Що будемо робити?
ДЗИГА. (Думає). Треба подивитися, що мудрі люди пишуть. (Бере книжку, гортає). О, байка про ворону і лисицю. Те, що треба. (Робить знак "тихо"). Тихо, щоб він не почув (відводить убік). Треба хвалити його голос. Слава - це страшна сила. Перед нею будь-які чари безсилі.
ВЕРТЛИК. Навіщо хвалити голос, коли його нема?
ДЗИГА. От телепень усім телепням. Так лисиця хвалила ворону, і та сказала "кар" - і сир випав з рота.
ВЕРТЛИК. А для чого нам сир? Ти що, зголоднів?
ДЗИГА. Нам потрібен не сир, а "кар".
ВЕРТЛИК. А навіщо нам "кар"? Із чим його їдять?
ДЗИГА. "Кар" не їдять, а чують. Можна не "кар", а "мур", чи "гав", чи "іго-го"... Аби він щось сказав. Второпав? Тільки треба починати здалеку, щоб він не здогадався. Наприклад, з хвоста. (Ідуть до Ховрашка, критично оглядають з усіх сторін, починають співати і танцювати разом із Ховрашком).
Пісенька про хвіст і таке інше.
(Разом та по черзі Вертлик та Дзига)
1.
- О, який у тебе хвіст!
Вдався дуже гарно.
- А чи є у тебе хист
Ним махати вправно?
Приспів:
Спочатку вниз,
Тоді праворуч.
Ще повернись,
Тепер угору.
Справді, чудо, а не хвостик.
2.
- Що за лапка! - Що за крок!
- Милий колір дуже.
- То, здається, Ховрашок
 Втрапив у калюжу.
Приспів.
- Справді, чудо, а не лапка.
3.
- Глянь на вуха - вищий клас.
- Фантастичні вуха.
- От були б такі у нас!
- Слухав би і слухав.
Приспів.
Справді, чудо, а не вушка.
ДЗИГА. (Вертлику, тихо, продовжуючи танцювати). Досить теревенів, ближче до справи.
4.
- Голос твій... немає слів!
- Нам такий не даний.
- Мрію вже почути спів!
- Рідкісне сопрано!
Приспів.
Справді, чудо, а не голос.
ДЗИГА. По-моєму, голос Ховрашка - це те рідкісне колоратурне сопрано з відтінком баритону на басовій основі...
ВЕРТЛИК. Чого-чого? Котурне куди?
ДЗИГА. (Тихо). Ти що, вдруге я таке не вимовлю.
ВЕРТЛИК. Що це за лихо таке?
ДЗИГА. (Тихо). Сам не знаю, але як звучить!
ВЕРТЛИК. (Тихо). Я краще по-простому. (Голосно). Перед нами майбутня зірка! Ну заспівай же нам цей хіт хітів на прізвисько шлягер!
ХОВРАШОК виконує під музику пісню без слів, імітуючи естрадного виконавця.
ВЕРТЛИК. Знаєш, що це мені нагадує? Нічний спів риб у місцевому ставку.
ДЗИГА. М-да, ні голосу, ні слуху, а туди ж - у зірки, бачте, пнеться.
ВЕРТЛИК. Нічого, чим менше голос, тим більше галасу довкола зірки, а ще коли велика кількість слонів побігає по вухах - то взагалі...
Ховрашок припиняє і ображений сідає у куточок, чути слабенькі оплески.
ДЗИГА. Ой, ти чув, що це було?
ВЕРТЛИК. Не знаю, може це листя на вітрі лопотить?
ДЗИГА. По-моєму, це більше нагадує, як ляскають у долоні. Невже знову Мумітроль?
ВЕРТЛИК. Знаєш. Він мені уже набрид! От і де він може ховатися? Я обшукав усі кущі...
ДЗИГА. От я подумав: якщо він ховається, то значить, він нас боїться.
ВЕРТЛИК. Ти думаєш? А тоді чого він у долоні ляскав? Він же насміхається над нами!
ДЗИГА. Що ж робити?
ВЕРТЛИК. Ти ж учений, магістр всіляких чудернацьких наук, ти і думай.
ДЗИГА. Ідея! Як же я забув про чудернацькі науки! Про чаклування!
ВЕРТЛИК. Як? Ти будеш чаклувати? По-справжньому?
ДЗИГА. А якже ж! Не хвилюйся, Ховрашику! Ми покажемо цьому пройдисвіту Мумітролю, як бешкетувати у нашому лісі! Неси мою таємну розчаклувальну книгу! (ВЕРТЛИК приносить велику старовинну книгу). О, це воно. На кожне чаклування є розчаклування. Шукай на літеру "м" - мовчання. А я поки підготуюсь. (Вертлик шукає слово, а Дзига "готується" - імітує різні чаклунські рухи, до Ховрашка). Не переживай, друже Ховрашок, розчаклуємо тебе. Тільки як раптом будуть якісь бурі, урагани, грім, землетрус - не хвилюйся... Це дрібниці - побічні ефекти...
ВЕРТЛИК. Щось тут немає такого.
ДЗИГА. Як немає?... (Дивиться сам). Дійсно, може на "н" - німота?
ВЕРТЛИК. Ур-а-а! Є таке. Є німота вроджена, наживна і примусова.
ДЗИГА. Давай рецепт від примусової. .. (Читає). Як перетворити твар безсловесну у словесну. Так, беремо один чаклунський казан води, казан, кажу, беремо... (ВЕРТЛИК приносить чайник). От нещастя, де ти бачив , щоб чаклунський напій готували у чайнику?
ВЕРТЛИК. А де ти бачив, щоб чай готували в чаклунському казані? А ми ж зранку п'ємо лише чай... Та й яка різниця?
ДЗИГА. А я звідки знаю - раптом від неточності в чаклуванні виростуть якісь ліві вуха на нозі, чи другий хвіст проросте...
Ховрашок в цей час плутається під ногами, заглядає в "казан" і всіляко заважає.
ВЕРТЛИК. Та які там хвости і вуха в чайника? Хіба що зайвий носик...
ДЗИГА. Та не у чайника, а у цього... (Показує на Ховрашка, Ховрашок підставляє вухо) зайчика... (Ховрашку). Зрозумів? Ми про зайчиків. Гаразд, давай у чайнику. На твій страх і ризик. Так, додаємо у воду п'ять крапель роси... ретельно перемішуємо. (Вертлик виконує). Зриваємо одну рослину кропиви...
ВЕРТЛИК. О, я такий рецепт теж знаю, зелений борщ називається.
ДЗИГА. Телепень ти, зелений. Борщ - то борщ, а це чаклунський напій О-о!
ВЕРТЛИК. (Ображено). Ну от сам і готуй свій О-о, як ти такий розумний.
ДЗИГА. Це ти просто не хочеш кропиви рвати. Боїшся?
ВЕРТЛИК. Це я боюсь? Я?... Ну, боюсь. А чого вона кусається?...
ДЗИГА. Дивися і вчися, поки я живий. Береться виделка - одна штука, ніж - одна штука, кропива звичайна - одна штука... (відрізає "кропиву" і наколює виделкою, в цей час цікавий до всього Ховрашок підлізає під саму кропиву і жалиться, відстрибує як ошпарений).
ВЕРТЛИК. І вжалиться Ховрашок, одна штука.
ДЗИГА. Ой, Ховрашику, сильно обпікся? (Ховрашок бігає по колу, гномики за ним, з-за сцени чути дошкульний сміх). І нема чого сміятися з бідолашного потерпілого!
ВЕРТЛИК. Так це ж не я...
ДЗИГА. Так це знову цей шибеник Мумітроль? Нічого, побачимо, хто сміятиметься останнім! Подмухай на нього, Вертлику, подмухай, може легше стане.
ВЕРТЛИК. (На бігу). Я подмухаю, якщо дожену.
ДЗИГА. А він поки бігає, то вітром обвівається, зараз перестане пекти. (Наздоганяють Ховрашка і дмухають на нього, Ховрашок заспокоюється, сміх припиняється). Ху-ух.
(Ховрашкові). Ну що, вже не пече? (Ховрашок киває "ні").
ВЕРТЛИК. От і добре.
ДЗИГА. Давай швиденько доробимо напій. Так, тепер 2-3 колючки з будяків.
ВЕРТЛИК. Ну от, тільки-но обпеклися, тепер ще поколемось.
ДЗИГА. Подумаєш, я сам зроблю... Ой! (Кидає зірвану колючку). І одного павука середніх розмірів... бр-р.. От павука - це вже ти будеш шукати, ти з ними дружиш...
ВЕРТЛИК. Невже тобі не шкода бідолашного павучка?
ДЗИГА. Шкода. А Ховрашка тобі не шкода? Що вдієш, як рецепт такий?
ВЕРТЛИК. (Тихо, до дітей) Не буду я живого павучка кидати, у мене є іграшковий, майже як справжній - ніхто не помітить. Тільки ви не видавайте нас, гаразд? Тс-с... (Голосно, до Дзиги). Я тут дістав одного павучка...
ДЗИГА. А ну покажи... А чого це він не ворушиться?
ВЕРТЛИК. Перелякався, мабуть, насмерть, бідолашний.
ДЗИГА. Ну кидай його швидше, а то я розчулюсь остаточно і передумаю. (Відвертається, щоб не бачити, а Вертлик підморгує дітям і кидає павучка-іграшку в чайник). Все? Тепер треба ретельно перемішати, сказати чарівне слово "Бігом!", відлити, охолодити (все це робить) і випити... На, Ховрашку, пий, півсклянки цієї (нюхає, кривиться) гидоти... себто чарівного напою і ти говоритимеш!
(Ховрашок випиває напій, гномики спостерігають, Вертлик ззаду. Раптом чути свист, гуркіт, можливо, вітер, всі з переляку падають на землю).
КІНЕЦЬ ПЕРШОЇ ДІЇ.
ДРУГА ДІЯ.
Вертлик, Дзига і Ховрашок лежать на землі. Гуркіт.
ВЕРТЛИК. Що це було?!
ДЗИГА. Не зна-а-аю. Може, побічні ефекти чаклування...
ВЕРТЛИК. Ну ти й чаклуєш... У мене аж вуха позаклада-а-ало...
В цей момент чиясь рука виринає з-за кущів і непомітно прикріплює до голови Ховрашка, який опиняється біля куща, маленькі ріжки. Тут же свист і гуркіт припиняється.
ДЗИГА. Хух, ніби заспокоїлося все. (Підводиться). Гей, Ховрашику, ти як, живий, цілий? (Ховрашок підводиться, гномики оглядають його). Ну, скажи ж нарешті хоч що-небудь. Ховрашок готується до промови, щось хоче сказати, але нічого не виходить, він так і залишається стояти з відкритим ротом.
ВЕРТЛИК (обходить його з усіх сторін). Стривай, а що це з нашим Ховрашком, вірніше з його головою?
ДЗИГА (дивиться в книгу). А що таке?
ВЕРТЛИК. Наскільки я розбираюся в зоології, це роги.
ДЗИГА. А що, раніше їх хіба не було?
ВЕРТЛИК. Звичайно, не було.
ДЗИГА (оглядає Ховрашка). Дійсно, роги, значить виросли. З парнокопитними це трапляється. (Ховрашок перелякано обмацує свої ріжки).
ВЕРТЛИК. А хіба ховрашки парнокопитні?
ДЗИГА. Тоді непарнокопитні.
ВЕРТЛИК. По-моєму, він взагалі не копитний, він парнолапний.
Ховрашок намагається відірвати, відкрутити чи ще якось зірвати роги, вн ього не виходить і він знову скиглить.
ВЕРТЛИК. Стривай, здається, він хоче відламати роги. Тобі вони що, не подобаються?
Ховрашок енергійно киває "ні".
ДЗИГА. Може ти хочеш змінити форму ріг? Чи розмір? Чи колір?
Ще енергійніше киває "ні".
ВЕРТЛИК. По-моєму, він взагалі ніяких ріг не хоче. (Ховрашок почав тертися рогами об стіни, стукати ними). Здається, в нього прокинувся інстинкт бодання. Думай швидше! Що робити?! А то він нас зараз як буцне...
ДЗИГА (ходить і думає). О, придумав! треба влаштувати йому кориду.
ВЕРТЛИК. А це як?
ДЗИГА (тихо, щоб Ховрашок не почув). Телепню ти мій. Корида - це таке змагання з биками. А він же рогатий, ніби бик, ще й буцається. Будемо дражнити його червоною хусточкою, він розбіжиться, стукнеться рогами, а вони ще сирі, от і обламаються.
ВЕРТЛИК. Давай! У мене навіть хусточка така є. (Приносить червону хустку, Дзига влаштовує "кориду", Ховрашок бігає за хусткою, а Вертлик бігає довкола, захоплено вигукуючи). Ой, а можна й мені спробувати?
ДЗИГА. (Передає хустку). На, спробуй, тільки обережно... (Вертлик показує хустку, але не встигає відійти) Щоб він не здійняв тебе на роги... (саме це й стається, Ховрашок піднімає Вертлика).
ВЕРТЛИК (кричить). Мамо! Рятуйте мене! (Разом падають, Вертлик насилу підводиться). Хай тобі грець з твоєю коридором...
ДЗИГА. Не коридором, а коридою. Сам кричав: дай спробую, дай спробую...
Ховрашок підводиться, обмацує роги - вони на місці, він знову скиглить.
ВЕРТЛИК. Знаєш, Дзиго, я, здається, знаю, звідки взялися роги - від твого чаклунського напою.
ДЗИГА. Як? Ми ж ніби все правильно робили...
ВЕРТЛИК. Але ж він не заговорив!
ДЗИГА. Чекай, чекай... (Перевіряє по книзі, бурмоче під ніс). Чайник! Це все через чайник. Треба було казан брати! Казав же я.
ВЕРТЛИК. Ні, чайник тут ні до чого.
ДЗИГА. До чого. (Ховрашок перебігає від одного до іншого).
ВЕРТЛИК. Ні, ні до чого.
ДЗИГА. А я кажу: до чого. Хто з нас магістр? Я чи ти?
ВЕРТЛИК. Ну ти. (Зітхає). Гаразд, я тобі зізнаюся. Я кинув туди не живого павука, а іграшку.
ДЗИГА. Як же ти міг! Ти ж зіпсував усе чаклування!
ВЕРТЛИК. Я не міг інакше... Розумієш, (ностальгійно) я подумав, хто тоді буде плести павутину?
ДЗИГА. В якій ти ввесь час заплутуєшся...
ВЕРТЛИК. Хай навіть трішки заплутуюсь... То нічого. Він взагалі добрий, цей павучок, тільки мух не любить...
ДЗИГА (охолонув, підходить до Вертлика). Знаєш, якщо чесно, то я теж переживав, що павучок загинув, у мене ж теж є серце. Добре, що ти його не кинув. Тільки що ж нам робити з оцим дивом у пір'ї?
ВЕРТЛИК. Не в пір'ї, а з рогами.
ДЗИГА. Тим більше.
ВЕРТЛИК. Треба його якось розчаклувати. Може, є якийсь інший спосіб?
ДЗИГА (бере книжку, гортає, закриває). Ні, не буду я чаклувати...
ВЕРТЛИК. Як це не будеш? Чому?
ДЗИГА. Розумієш, я все казав, буцімто я видатний магістр чудернацьких справ... А насправді, я так мало знаю і нічого до пуття не вмію... Бачиш, що я наробив?
ВЕРТЛИК. Ти ж не винуватий, Дзиго... Це я наплутав... Може, спробуємо ще якийсь рецепт? Давай подивимось. (Гортає книжку).
ДЗИГА. Одного рецепту мало. Потрібен справжній чаклун. А який з мене чаклун? Так, невдаха, аматор... (Кидає книжку). Я більше не братиму до рук цієї книжки!
ВЕРТЛИК (піднімає книгу, витирає). Що ти так побиваєшся? Ну, перший раз не вийшло, то вдруге вийде...
ДЗИГА. Не буду. З такого чаклування більше лиха, ніж користі...
ВЕРТЛИК. Знаєш, що? Це я зіпсував твоє чаклування, мені й виправляти...
ДЗИГА (безнадійно). І що ж ти зробиш?
ВЕРТЛИК. Піду на пошуки Мумітроля! Буду по всьому лісу шукати, поки не знайду. А тоді я викличу його на герц!
ДЗИГА. Ти - на герц? Ти ж боїшся навіть кропиви і колючок з будяків! Ти поб'єш самого Мумітроля?!
ВЕРТЛИК. Не віриш? Так я тобі доведу! Е-ге-гей, Мумітролі! Де ви поховалися? Вилазьте! Вас кличе найлютіший і найсильніший бойовий гномик Вертлик!
Чимось озброюється ніби шаблею.
Бойова пісенька Вертлика
1. Вертлик - гномик войовничий.
У руках шаблюка.
Бойова сурма покличе,
Буде вам наука!
2. Начувайтеся, злі відьми,
Чаклуни сердиті.
Ох і будете ви бідні!
Будете ви биті.
3. Як застану Мумітроля
Я на злому вчинку,
То здолаю в чистім полі
В чеснім поєдинку.
Вертлик біжить до куліс.
ДЗИГА. Стривай, ти ж без мене пропадеш!
ВЕРТЛИК (вже біля виходу). Не хвилюйся за мене, куме! (Раптом з-за куліс чути зловісний сміх Мумітроля, Вертлик злякано зупиняється і повертається назад). Що це було?
ДЗИГА. Хтось сміявся.
ВЕРТЛИК. Ти знаєш, я самого Мумітроля анітрішки не боюсь, ну аніскілечки, анікрапельки, але от його чаклування...
ДЗИГА. Чекай, я, здається, знаю один вихід.
ВЕРТЛИК. Кажи, який?
ДЗИГА. Розумієш, можна розчаклувати зачаклованого, якщо є хтось, здатний прийняти чаклування на себе...
ВЕРТЛИК. Я здатний!
ДЗИГА. Та ні, я мав на увазі себе! Я буду мовчати!
ВЕРТЛИК. Мені все одно, що ти мав на увазі, але мовчати буду я!
(Ховрашок перебігає від одного до другого).
ДЗИГА. Ти ж не вмієш чаклувати, ще все попереплутуєш...
ВЕРТЛИК. Ти, до речі, теж а-ма-тор.
ДЗИГА. А перечакловувати вмію, і я тобі доведу...
ВЕРТЛИК. Стривай, може кинемо жереб? Підкинемо монетку?
ДЗИГА. Монетку? (Замислився). Ну гаразд. Коли ляже орел - то я, а коли з іншого боку – то ти. (Підкидають монетку, всі троє нахиляються над нею).
ДЗИГА. Орел! (Зрадів, а потім різко похнюпився).
ВЕРТЛИК. Дзиго, а, Дзиго, скажи що-небудь, будь-ласка.
ДЗИГА. (Трагічно). Навіщо?
ВЕРТЛИК. Я хочу послухати твій голос.
ДЗИГА. Прощавай, Вертлику. Поки я ще можу говорити, то скажу: ти був добрим товаришем...
ВЕРТЛИК. Який у тебе гарний голос, Дзиго. Я не залишу тебе ніколи...
Обнімаються, сумна мить прощання.
ДЗИГА. Карам-бу-рум-бум-бум, Дзиго, мовчи, а Ховрашик говори, (кружляє тричі) раз-два-три!
Чути грім, що символізує здійснення чаклування, всі злякано падають на землю. Потім пронизливе виття.
ВЕРТЛИК. Ой, що це таке, Дзиго? Нічого собі гуркіт! Невже це ми такого начаклували? Давай позатикаємо вуха... (Обидва затикають вуха, тоді з-за кущів та згори на сцену летять каштани, шишки чи щось подібне, деякі поцілюють у гномиків). Ой, чого ти б'єшся? (Дзига мотає головою "ні"). А, це не ти б'єшся? А хто тоді, ти? (Киває на Ховрашка, той киває головою "ні" і показує на кущі). А-а, то це Він? Ну, зараз я тобі покажу! Начувайся! (Вертлик кидає каштани назад, Дзига і Ховрашок теж по одному каштанчику, з-за сцени чути хрускіт та зойк). Будеш знати, як кидатися! (Помічає, що у Ховрашка зникли ріжки). Ой, Ховрашику, (Оглядає Ховрашка), а у тебе роги зникли!
ХОВРАШОК. (Обмацує собі голову). Справді, немає! Ой, здається, я себе чую!
ВЕРТЛИК. І я тебе чую! А ти, Дзиго? Як ти? Ти можеш говорити? Ні? (Дзига сумно киває головою "ні", Ховрашкові). От, подякуй пану Дзизі: це він врятував тебе від мовчання, а сам пожертвував своїм золотим голосом...
ХОВРАШОК. Дякую-дякую. Дайте, я вас розцілую, мої любі гномики! (Кидається цілувати обох гномиків, кричить щосили). Ур-ра! Я такий безрогий і такий балакучий!
ВЕРТЛИК. (Затуляючи вуха). Я тебе теж добре чую, для цього зовсім не обов'язково так кричати.
ХОВРАШОК. Ну от, ти вже майже як Мумітроль. Я, можна сказати, стільки натерпівся, так намовчався, що тепер за двох говорити буду, ні, за трьох!
ВЕРТЛИК. Ні-ні, що ти, тобі зараз упівголоса, чи хоча б у три-чверті. А то з незвички накричишся і захрипнеш, чи зовсім голос втратиш.
ХОВРАШОК. Ой! (Затуляє собі рота, мугикає щось).
ВЕРТЛИК. Що-що? (Ховрашок знову мугикає). Нічогісінько не второпаю.
ХОВРАШОК. Кажу, говорити дуже хочеться, не втримаюсь!
ВЕРТЛИК. Так ти говори, просто не так голосно, і не так скоро.
ХОВРАШОК хоче щось сказати, відкриває рота і не каже, і так кілька разів.
ВЕРТЛИК. Ну, чого ж ти мовчиш?
ХОВРАШОК (сумно). Ой, а я позабував геть чисто, про що можна говорити...
ВЕРТЛИК. От телепень. От пан Дзига завжди мав що сказати, а він через тебе мовчить, бідолашний...
ХОВРАШОК. Я ж не винен, я не хотів, це все він, Мумітроль...
ВЕРТЛИК. О, так розкажи ж про цього Мумітроля хутчій, це ж дуже цікаво.
ХОВРАШОК (розповідає і починає співати). Ішов я лісом і співав собі пісеньку, майже, впівголоса.
ВЕРТЛИК (тихо). Уявляю собі це "впівголоса"!
Ховрашок починає співати і танцювати.
Пісня Ховрашка про зустріч із Мумітролем.
1. Йшов я по дорозі,
Не чіпав нікого.
І зустрів на розі
Мумітроля злого.
Кепський він музика -
Троль не має слуху.
Може слон великий
Наступив на вухо.
2. Заспівав я гучно
Голосом багатим.
Троль почав канючить:
Наказав мовчати,
А інакше шишки
Кидатиме в мене.
Не боюсь нітрішки!
Грубіян нечемний!
3. І співати буду,
Чхав я на погрози.
В мене голос – чудо.
І ще шишок – возик.
Вцілив я чимало,
Та кінець печальний,
Бо зачаклували
Мене на мовчання.
ВЕРТЛИК. Хіба ти не знав правил безпеки у поводженні з Мумітролями?
ХОВРАШОК. Ні.
ВЕРТЛИК. Невже ти ніколи не читав про них, і ніхто не розповідав у лісовій школі?
ХОВРАШОК. Ні, розумієте, я читаю лише по складах і часто пропускаю школу через гастролі...
ВЕРТЛИК. Ну от, бачиш, а через те, що ти недоумок і впертюх, яких світ не бачив, найсвітліша голова нашого лісу тепер змушена мовчати, найрозумніший серед розумних і найгеніальніший серед геніальних, бо він перейняв це чаклування на себе...
ХОВРАШОК. Ой, а що ж тепер робити?
ВЕРТЛИК. Вихід один: ми можемо брати чаклування на себе по черзі... (ДЗИГА енергійно киває головою "ні"). Я не залишу тебе у біді, Дзиго! Ка-рам-бу-рум-бум-бум, Вертлику, мовчи, а ти, Дзиго, говори. (Обертається довкола себе). Раз-два-три.
Знову чути грім чи якийсь знак здійснення чаклування та зловісний сміх Мумітроля.
ХОВРАШОК (відходить убік, до дітей). Що ж це таке, всі жертвують собою заради мене, а я що, гірше? Звичайно, голос у мене золотий, але друзі дорожче! Ка-рам-бу-рум-бум-бум, Вертлику, говори, а я - мовчи, (Обертається довкола себе). Раз-два-три.
Знову здійснюється чаклування. Тепер кожен з них починає повторювати це закляття, перебиваючи один одного, страшенна сум'ятиця.
ВЕРТЛИК. Чекайте-чекайте, помовчіть хоч трішки, як же так? Адже ми всі говоримо одночасно! І ніхто нічого не второпає!
ДЗИГА. Дійсно, я теж говорю....
ХОВРАШОК. І я, і я!
ВЕРТЛИК. Пане Дзиго, ви геніальний чаклун, наймагістральніший магістр! Панові Дзигусу віват!
ХОВРАШОК. Віват! Віват! Віват!
ДЗИГА. Та ні, це, мабуть, не я... Але як же так вийшло? Стривайте... Який же я телепень, всім телепням телепень на телепні ще й телепнем поганяю! Я забув основне правило чаклувальної науки: коли хтось робить добру справу і жертвує собою, то всі злі чари втрачають силу!
ХОВРАШОК. О, тепер, коли я ще раз зустріну Мумітроля, я хутенько почну робити якусь добрючу-предобрючу справу, він злякається і втече! От!
Раптом чути страшенний гуркіт, грім, ревіння Мумітроля, валяться дерева, літає листя, на сцені темніє - все це протягом наступної сцени.
ВЕРТЛИК. Це він! Це Мумітроль лютує!
ХОВРАШОК. Ой, а чому так темно? Рятуйся, хто може!
ВЕРТЛИК. Не бійся, Ховрашику! Ми більше не дамо тебе в образу. Чуєш, Мумітроле? Я тебе не боюся! (Тихо). Що робити, Дзиго?...
ДЗИГА. Так, тільки не панікуйте! Щось придумаємо!
ВЕРТЛИК. Може є якесь заклинання від злих Мумітролей?
ДЗИГА. Де моя чаклунська книга?
ХОВРАШОК. От вона! Тримай! (Кидає йому книгу).
ДЗИГА. Так, зараз... (Гортає книгу). Що ж такого зробити...
ВЕРТЛИК. Швидко, а то він поруйнує нам увесь ліс!
ДЗИГА. Немає, і тут немає...
ВЕРТЛИК. Може перетворити його у щось добре?
ДЗИГА. Ідея! Але в що?
ХОВРАШОК. А давайте перетворимо Мумітроля в іграшку? А?
ВЕРТЛИК. Прекрасна ідея, Ховрашику! То як, Дзиго, зможеш?
ДЗИГА. Спробую, тільки б знайти... От, здається, це воно – те саме заклинання: Ачім-мумім-бубім-бубум...
ВЕРТЛИК. Дзиго, ну, ти ж такий розумний, у тебе все вийде, от побачиш!
(Витівки Мумітроля стають ще дужчими). А-а, стривайте, треба ще ляскати в долоні й тупати ногами. (Демонструє і повторює). Ачім-мумім-бубім-бубум. (Шум почав стихати). О, почало діяти! Бачите? Допоможіть мені...
ВСІ РАЗОМ: (тупають і хлопають). Ачім-мумім-бубім-бубум, Ачім-мумім-бубім-бубум, Ачім-мумім-бубім-бубум! (Шум все тихішає, сцена світлішає).
ХОВРАШОК. Виходить, виходить!
ВЕРТЛИК. Може нам ще діти допоможуть?
ДЗИГА. Спробуємо! А ну, діти, запам'ятали? Разом, нумо: Ачім-мумім-бубім-бубум! (Діти допомагають, шум стихає зовсім, "розвиднюється", на сцену падає м'яка іграшка Мумітроля, всі кидаються до неї, розглядають). Вийшло!
ВЕРТЛИК. Оце і є Мумітроль?
ХОВРАШОК. Його мармиза, точно!
ВЕРТЛИК. То ти справжній чаклун, Дзиго!
ХОВРАШОК. Аякже ж! Справжніше й не буває!
ДЗИГА. Знаєте, друзі, без вашої допомоги у мене б нічого не вийшло.
ВЕРТЛИК. І без дітей також.
ДЗИГА. Авжеж.
ВЕРТЛИК. Тільки разом ми змогли здолати Мумітроля!
ХОВРАШОК. Ур-ра! Ото краще сидів би у своїй червоній книзі!
ДЗИГА. Але ж тепер ми знаємо, що всі злі чари безсилі перед справжньою дружбою.
ХОВРАШОК. А в мене тепер є нові друзі!
ВЕРТЛИК. І у нас теж, правда, Дзиго?
ДЗИГА. Авжеж. Ти справжній друг, Ховрашику!
Всі починають бавитися іграшкою, підкидають її вгору і один одному, співають.
Фінальна пісня
ХОВРАШОК.
Як хвалишся без міри,
В біду потрапить можна.
Та не втрачайте віри,
Що друзі допоможуть!
Приспів:
Так хочеться злетіти
Під хмари кольорові!
Усі дива на світі
Трапляються з любові.
ВЕРТЛИК.
Не пошкодуй віддати
За друга все, що маєш.
У буднях і на свято
Дорожчого немає.
Приспів.
ДЗИГА.
Добро завжди вернеться,
Такий закон чудесний.
Найкращий радник - серце,
Даю вам слово чесне!
Приспів.
Разом:
Розійдуться злі чари
Втечуть всі Мумітролі,
І зникнуть темні хмари,
І усміхнеться доля.
Приспів.
Всі танцюють, радіють, одне слово - HAPPY END.
ЗАВІСА.
Неда Неждана.
КОЛИ ПОВЕРТАЄТЬСЯ ДОЩ.
Небезпечна гра на дві дії.
ДІЙОВІ ОСОБИ:
МАРК – чоловік 35 років, середньої зовнішності, головний редактор газети "Міські вісті".
МАРТА – приваблива жінка 30 років, нешлюбна дружина Марка, модельєр весільних суконь.
П'ЄРО – він же Петро, довговидий чоловік 35 років, директор місцевого кладовища.
АНДРІЙ – чоловік 30 років, відверто вродливий, історик, директор місцевого музею.
ГАЛИНА – дівчина 27 років, господиня і кельнерка кав'ярні "Під парасолькою", у недавньому минулому – кандидат історичних наук. Чужинка.
ТІНЬ – молода дівчина, дивакувата, подейкують, що божевільна.
У довгій сукні, простоволоса, боса.
Діється у невеличкому містечку Без Назви буцімто в наші дні.
Поставлена в Київському театрі Ательє 16, прем'єра відбулася в Національному центрі театрального мистецтва ім. Леся Курбаса. П'єса одержала першу премію в галузі драматургії на Бієнале актуальних мистецтв у Києві, лауреат літературного конкурсу "Коронація слова".
КАРТИНА 1.
СЦЕНА 1.
Кімната. Стильна. Затишна, але холодна. Входить Марта – гарна сумна жінка з довгими віями у довгій сукні. Вона кутається у власний одяг, ніби змерзла. Ходить із кутка в куток. Зупиняється біля вікна, відсуває завісу, дивиться у вікно. Входить Марк – оманлива м'якість рухів, за якою – неподатливість і жорсткість. Він одягається на ходу. Зупиняється в протилежному кінці кімнати, дивиться на Марту. Пауза. Марта чує, що він зайшов, але не озирається.
МАРК. Ти все приготувала?
МАРТА. Все. Навіть себе...
МАРК. Марто, що сталось?
МАРТА. Нічого.
МАРК. Насправді?
МАРТА. Просто мені знову захотілось дощу.
Марк поволі простує до неї.
МАРК. Навіщо? У дощ приходить нудьга.
МАРТА. Хіба буває більша нудьга, ніж тепер?
МАРК. Ти хочеш мряки, крапель за коміром, брудних калюж?
МАРТА. Так. І ще маленьких равликів на дорозі... Марку, я почуваюсь якоюсь тотально засохлою... На вулиці так похмуро, ніби йде дощ. А його немає...
МАРК. І слава Богу. Що ж тут поганого?
МАРТА. Не знаю... Але я не можу, просто не можу більше без дощу! Я задихаюсь...
МАРК. Іди до мене. (Обнімає її, вона механічно починає допомагати йому одягатися). Подумай сама, як добре без дощу. Не треба тягати з собою парасольку. Не треба ховатися по підворіттях, не треба стрибати через калюжі... Можна з легким серцем читати прогноз погоди – жодних опадів. Чудово. І ще можна спокійно вдягатися в біле...
МАРТА. В біле... можна. Тільки чомусь ніхто не хоче. (Рвучко обертається до нього). Послухай, а давай поберемось.
МАРК (випростується). Марто, що з тобою? Що це на тебе раптом найшло? Навіщо? Хіба від цього щось зміниться?
МАРТА. А раптом зміниться?
МАРК. Поясни мені, що? Ти будеш іншою? Я буду іншим? Ми станемо жити інакше? Ні. Ти ж знаєш, що ні.
МАРТА. Не знаю. І ти не знаєш. Як можна все знати наперед?
МАРК. Гаразд... А навіщо тобі зміни? Тобі що погано так, зі мною? Тоді, може вже краще розійтись? Яких перемін ти хочеш, можеш пояснити?
МАРТА. Можливо, народиться дитина...
МАРК. Дитина? Ти знаєш, діти народжуються не від цього... Незалежно від цього...
МАРТА. Але ж так вони не народжуються. Чомусь...
МАРК. Господи, ти сама як дитина... Не тільки у нас – ти прекрасно це знаєш. У всіх так у цьому місті... І вже скільки років - жодної дитини... Може, клімат такий... Зрештою, власні природні передумови...
МАРТА. Я перевірялася у лікаря....
МАРК. Ти ходила сама до лікаря і нічого мені не сказала? Що за таємниці, Марто?
МАРТА. Ну от сказала ж... Я так і знала, що ти на мене накинешся!
МАРК. Та нічого я не кидаюсь... Просто дивно... І що сказав лікар?
МАРТА. Нічого. У мене все гаразд... Жодних відхилень....
МАРК. То ти натякаєш, що у мене не все гаразд? Так?
МАРТА. Я ні на що не натякаю... Я просто не розумію, чому...
МАРК. Ти можеш мені пояснити логічно? Саме зараз? Ти розумієш, скільки це проблем? І головне – до чого тут шлюб?
МАРТА. Може, він думає, що у нас це несерйозно, і тому не приходить... Чи вона...
МАРК. Ти себе взагалі чуєш? Хто думає? Де? В якому місці? Чим? Якщо його немає, то він не може думати... У нього ще немає такого органу, як і будь-якого іншого. Здається, тобі справді треба піти до лікаря, тільки до іншого...
МАРТА. Все, облишмо це. Я так і знала, що ти нічого не зрозумієш. А весілля – не тільки тому... Просто, може... Буде свято...
МАРК. І стільки мороки заради цього? Свято може бути і без цього.
МАРТА. А чому ні? Можна вдягнутися в біле. Ти забув про мої весільні сукні... Ти ж знаєш, їх ніхто не купує. А так я вдягну одну сукню до собору, одну до пам'ятника, одну на вечерю, ще одну на танці... Наступного дня – ще зо дві... І потім фотки, ти зможеш надрукувати їх у своїй газеті. Можна повісити їх на вітрині фотоательє... Теж реклама. Можливо, їх нарешті захочуть купити...
МАРК. Навіщо цей цирк? Їх можуть купити і так.
МАРТА. Цирк? Ти називаєш це цирком?... Ти знаєш, т а к їх не купують.
МАРК. То ти хочеш зіграти весілля, щоб зробити рекламу своїм сукням?
МАРТА. А що в тім поганого?
МАРК. Я просто питаю.
МАРТА. Ти так питаєш, ніби це якийсь страшний злочин.
МАРК. Просто я не хочу бути живим манекеном.
МАРТА. Ти будеш щасливим нареченим, мій любий.
МАРК (пауза). Знаєш, мене ця ідея абсолютно не тішить.
МАРТА. Тому що стосується мене, моєї роботи, моєї творчості. А тобі на це начхати. Ти вважаєш це дурницями. А для мене це дуже-предуже серйозно.
МАРК. Марточко, ти моє серйозне сонечко, мені дуже подобаються твої сукні... І ти в них напрочуд гарна... А продаються чи ні... Хіба це так важливо? Тобі бракує грошей? Я мало заробляю? Ти на це натякаєш? То кажи прямо.
МАРТА. Я не про це. Ти робиш свою газету...
МАРК (саркастично). Ти знаєш я к і з ч о г о я її роблю... Як я висмоктую новини з бозна якого пальця... Всі ці нескінченні убивства, катастрофи, політичні скандали, теракти... В цьому дикому місті, де нічого не відбувається... Ні-чо-го... Все спокійно як на цвинтарі... Та навіть на цвинтарях десь щось відбувається... Тільки не в нас... І гадаєш, їх це хвилює? Аніскілечки, анікрапельки, анітрішечки...
МАРТА. Можна без філологічних вибриків?
МАРК. Чому ні? Бачиш, яка багата наша мова... Безліч варіантів позначити Ніщо...
МАРТА. Все одно. Ти фантазуєш, пишеш. Її купують, читають. І ти не розумієш, що відчуваю я! Шити сукні, які ніхто не вдягає, які нікому не потрібні. Це як народжувати мертвих дітей!
МАРК. Марто, навіщо цей пафос... І що за дикі порівняння – ти їх все одно не народжувала – ні живих, ні мертвих...
МАРТА. І ти мені ще дорікаєш?...
МАРК. Я не дорікаю. Знайшла час з'ясовувати стосунки: вже за п'ять шоста - от-от будуть гості...
МАРТА. Я нічого не з'ясовувала. Просто у тебе на мене ніколи не буває часу...
МАРК. Марточко, ну перестань... Ну хочеш, я скуплю всі твої весільні сукні?
МАРТА. Ні.
МАРК. Хочеш, організуємо лотерею, де вони будуть призами?
МАРТА. Ні. Я вже нічого не хочу.
МАРК. Послухай, мені набридло бути твоїм психоаналітиком. Зрештою, у мене теж може бути поганий настрій. Якщо тобі так уже погано зі мною...
МАРТА. Ні. Мені погано з собою, Марку...
Лунає дзвінок у двері. Обоє завмирають.
МАРК. Ну от. Перша ластівка. Певно, П'єро.
МАРТА. Якщо П'єро, то скоріше шуліка, а не ластівка. Але це, напевне, Андрій.
МАРК. Звідки ти знаєш?
МАРТА. Я вже навчилася пізнавати людей по дзвониках. Не віриш? Хочеш парі?
МАРК. Не хочу. Відчиниш?
МАРТА. Давай ти. Я вийду на хвильку - поправлю зачіску.
МАРК. У тебе й так усе супер.
Іде до протилежних дверей. Знову лунає дзвоник.
МАРТА. Ну я прошу тебе...
МАРК. Добре. Я відчиню. Тільки вертайся швидше.
Марта виходить, Марк іде відчиняти.
СЦЕНА 2.
Марк заводить Андрія. У нього тужливий погляд, як у голодної собаки.
МАРК. Прошу, проходь, розташовуйся. Що новенького?
АНДРІЙ. Це вас, журналістів цікавить новеньке. А нас, музейних щурів, стареньке. Чим старіше, тим краще. А я що, перший?
МАРК. Як не дивно, П'єро спізнюється, а це на нього геть не схоже. Може, поки пропустимо по келишку винця? У мене є Токайське врожаю 49-го року...
АНДРІЙ. Дякую. Може, дочекаємось П'єро? У мене передчуття, що його затримка невипадково.
МАРК. Сподіваюсь, хоч у нього є новини про чужинців.
АНДРІЙ. Може, вони вже стали оминати наше місто? Пішли чутки про нашу негостинність... до чужих... Розумієш?
МАРК. Та це навряд... Не знаю, як ти, а я вже так занудьгував за Грою...
АНДРІЙ. Аналогічно... Уяви, в музеї за тиждень – жодного відвідувача... Жах!
МАРК. Може, не сезон... Якраз є час попрацювати з новими поповненнями...
АНДРІЙ. Якими поповненнями? Чим його поповнювати? Що такого визначного є в нашому місті, щоб його поповнювати? Та й хто віддасть? З якого доброго дива?
МАРК. Дива немає, ні доброго, ні злого... Нічого не відбувається... Я знаю це як ніхто... І все таки створюю новини в газету... І не скаржусь...
АНДРІЙ. Я так само... Але ж ми добре знаємо ціну таких новин і "поповнень".
МАРК. Все-таки як бракує Гри! Особливо бідолашна Марта сумує...
АНДРІЙ. До речі, а куди це ти подів свою половинку?
МАРК. Наводить останні штрихи...
АНДРІЙ. Навіщо їй ще якісь штрихи? Вона і так шедевр...
МАРК. Обережно з виразами, бо почну ревнувати...
МАРТА (входить). Якщо я шедевр, то може, поставиш мене у свій музей як експонат? (Простягає руку Андрію, він цілує руку). Рада бачити тебе, Андрію.
АНДРІЙ. Звичайно, ти була б окрасою експозиції. Але років так через триста.
МАРТА (забирає руку). О ні, краще нехай із мого черепа п'ють вино, ніж він припадатиме пилом під склом...
АНДРІЙ. Чому такі похмурі ідеї?
МАРК. Марта жартує. Ти ж любиш чорний гумор, мила, правда?
МАРТА. Знаєш, Андрію, іноді мені здається, що Марк краще за мене знає, що я люблю, а чого ні. От зараз перевіримо. Скажи мені, Марку, ти знаєш, яку б я вибрала отруту?
МАРК. Ціаністий калій.
МАРТА. От і не вгадав. Але я подумаю над цією пропозицією. А ти, Андрію? Вгадаєш?
АНДРІЙ. Та ну вас до біса з такими жартами. Живи до ста років, Марто.
МАРТА. Та що ти, Андрію, я так довго не витримаю. Як не від отрути, так від нудьги... І де дістати отруту, щоб потруїти нудьгу? Вона мов той щур, така живуча...
АНДРІЙ. Чого нема, того нема. Але в мене є сюрприз.
МАРТА. Сюрприз?! Я хочу сюрприз! Обожнюю сюрпризи!
АНДРІЙ (виймає старовинне намисто). От, дивися. Подобається?
МАРТА. Яке чудо! (Розглядає). А як міниться...
АНДРІЙ. Це розкопали в кургані тут неподалік. Здається, І століття до н.е., Череповецька культура, такі носила тільки вища знать.
МАРК. Так це ж сенсація, відкриття! Я такий матеріал забахкаю до "Вістей"!
АНДРІЙ. Ну-у... Це ще не зовсім перевірені факти...
МАРТА (розглядає). Андрійчику, а можна мені приміряти?
МАРК. Марто! Ти що! Його руками чіпати не можна. А то раптом розсиплеться...
АНДРІЙ. Не розсиплеться. Як за стільки сотень років не розсипалось... Давай-но я сам приміряю, а то ти з цими хитрими застібками нічого не втямиш. Я й сам заледве второпав. (Міряє їй прикрасу).
МАРТА. Вже?
АНДРІЙ. Ще ні. От яка ти нетерпляча.
МАРТА. Так подивитися ж кортить. Все?
АНДРІЙ. Все. (Вона притьмом біжить до дзеркала, розглядає). Справжня князівна.
МАРТА. А ти що скажеш, Марку?
МАРК. Як у коханої жінки вождя з племені Румба-Юмба... Ти збираєшся це носити?
МАРТА. А що, ти мені забороняєш?
МАРК. Та ні, просто ти забула про свою алергію...
МАРТА. Так, звісно, моя алергія... Андрійчику, мені дуже подобаються твоє намисточко, тільки я не можу носити нічого, крім золота.
МАРК. Марто, не нахабній.
МАРТА. Я ж абстрактно.
АНДРІЙ. Чого нема, того нема. Жаль. Тобі справді личить. Напевно, таку шкіру тобі заповіла якась давня аристократична родичка...
МАРТА. Краще б вона заповіла мені золото без алергії, ніж алергію без золота. (Андрію, показуючи на намисто). Знімеш?
АНДРІЙ. Із задоволенням. (Знімає).
МАРТА. Слухай, а жива людина може заповісти себе як експонат для музею? Скажімо, у вигляді мумії?
АНДРІЙ. Я такого не стрічав, але теоретично може бути...
МАРК. Марто, якби всі просилися в експонати, то довелося б збудувати для музею хмарочос чи підземне містечко.
МАРТА. А поки б він будувався, це ж скільки репортажів з будівництва можна надряпати! Уявляєш, Марку?
МАРК. Можливо... До речі, Марто, от котрусь із твоїх весільних суконь можна в музей. А то й дві. Правда, Андрію?
МАРТА. Ти що хочеш сказати? Що вони настільки вийшли з моди, що вже час і до музею? Дякую... Не чекала...
МАРК. Та що ти! Я тільки про те, що вони варті історії... Як ти гадаєш, Андрію?
АНДРІЙ. Я подумаю... Але не обіцяю...
МАРТА. Та ні, що ти, Андрійчику. Марк жартує. Він просто любить плаский гумор. Краще я їх спалю. Гамузом.
МАРК (блазнює, патетично). Так не діставайтеся ви нікому! Ах! Вічна слава Геростратам! Тільки не спали, будь-ласка, за компанію наш дім.
МАРТА. А як і спалю, то що? У тебе буде статейка для колонки "Нещасні випадки".
МАРК. Скоріше, для кримінальної хроніки...
АНДРІЙ. Головне тут бути автором, а не потерпілим.
Різкий дзвінок у двері.
МАРТА. Ну от, оце вже точно П'єро.
МАРК. Цікаво, є фізіономісти, а от Марта у нас "дзвоникіст" – пізнає знайомих по дзвониках.
МАРТА. Скажу навіть більше – П'єро з добрими новинами.
АНДРІЙ. І це ти зрозуміла по дзвонику?
Дзвоник повторюється.
МАРТА. Авжеж. Марку, хочеш парі?
МАРК. Я пас. Твоя черга відчиняти.
МАРТА. Вже йду. (Озираючись). А ти, Андрію, хочеш парі? Що П'єро з новинами?
АНДРІЙ. Згода. На що?
МАРТА. Намисто.
АНДРІЙ. А як же твоя алергія?
МАРТА. Вилікую.
АНДРІЙ. Гаразд.
Марта йде відчиняти.
СЦЕНА 3.
Марта повертається з П'єро – у чорному костюмі, з цупким неприємним поглядом.
П'ЄРО. Вечір добрий усій чесній компанії.
МАРК. Добрий-добрий. Ми вже так ждали-ждали...
АНДРІЙ. Що й всі жданики погубили.
П'ЄРО. Перепрошую, сподіваюсь, ви ще не все з'їли й випили?
МАРК. Ми ще й не починали.
П'ЄРО. То ви такі голодні, що ладні з'їсти мене живцем. Ясно. Марто, ти так сяєш, мов наречена...
МАРТА. А ти такий врочистий, ніби щойно з похорон.
П'ЄРО. У-у, твої б слова та Богові у вуха. На жаль, ні. Поховальному бюро – лише на жаль. Якби не муніципальна дотація... Прогоріли б дощенту...
МАРК. Нічого, у мене для тебе пречудові новини, П'єро. Ти бачив наші останні "Вісті"?
П'ЄРО. Ні, каюсь, іще не встиг. А що таке?
МАРК. То ти безнадійно відстав від життя. (Кидає йому газету). От, на, почитай, вчора неподалік від нашого містечка сталася аварія – впав літак, близько 80 пасажирів на борту. Так що на тебе, як директора цвинтаря, скоро звалиться купа клієнтів.
П'ЄРО. 80 одночасно? Ні, це занадто, де я візьму стільки копачів? Доведеться вас наймати в копачі. (Розглядає газету).
МАРК. Ой, ні, я - пас, мені доведеться стрибати з фотокамерою і диктофоном цілодобово. А от із Андрія вийде чудовий копач.
АНДРІЙ. А чого це з мене?
МАРК. Ти ж в археологічній експедиції був?
АНДРІЙ. Був. Так я ж розкопував, а не закопував. Є різниця?
П'ЄРО. В результаті, але процес майже той самий.
МАРТА. Стривайте, я чула, що така аварія сталася в іншій країні.
МАРК. То інша.
МАРТА. Ти певен?
МАРК. Така сама, але інша. Збіг. Так буває. Ти що хочеш сказати, моя газета дає недостовірну інформацію?
МАРТА. Ні... Але ти певен, що це не міраж?
АНДРІЙ. Міражі трапляються лише в пустелях.
МАРТА. А хіба наше містечко вже не в пустелі? Жодної краплі, жодної рослинки, камінь і порох, що стає піском і заглушає наші кроки...
П'ЄРО. А чим вам не подобається камінь? Асфальт, будинки, стовпи... це все творіння рук людських. Хіба вони не ближчі людині, ніж чужа і дика природа? Я за асфальт!
МАРК. Чудовий перший тост. За асфальт! Я вже йду за вином... Токайське 48-го року...
МАРТА. Чекай, П'єро ще не поділився новинами... Правда?
П'ЄРО. Вгадала!
АНДРІЙ. Є?
П'ЄРО. Є!
МАРК. Нарешті! Він чи вона?
П'ЄРО. Вона. Звати Галиною. Стовідсоткова чужинка, приїхала зі столиці.
АНДРІЙ. Супер!
МАРТА. Слава Богу!
МАРК. За це варто випити! Я вже біжу.
МАРТА. Андрію! Я виграла парі! Віддавай мені намисто.
АНДРІЙ. Прошу. Тобі справді личить.
МАРК. Марто, ну навіщо тобі ці дешеві камінці з твоєю вічною алергією?
МАРТА. Для тебе, любий. У племені Румба-Юмба чоловіки теж носять прикраси.
Забирає намисто і прямує до Марка.
МАРК. О, то ти теж перейшла на пласкі жарти, мила?
МАРТА. Авжеж, любий. Я ж твоя половинка, хоч і ліва.
МАРК. Тоді ходімо - принесеш посуд, половинко, поки я приготую вино.
МАРТА. Ми залишимо вас на одну хвильку. Не засумуєте?
АНДРІЙ. Передчуття гри вже п'янить немов вино.
МАРК. Тільки не впивайтесь передчуттям. Бо на вас ще чекає моє Токайське врожаю 47-го року.
Марк та Марта виходять.
П'ЄРО. Токайське... Бачив я таке токайське в труні в білих капцях, знову намішає якоїсь бурди, наліпить липову наліпку...
АНДРІЙ. Погодься, наліпки він малює добре, професійно, чого не скажеш про вино...
П'ЄРО. Краще б він робив добре вино без наліпок, ніж добрі наліпки для бурди...
АНДРІЙ. Ми всі щось робимо з нічого. Я – експозиції, ти – процесії, Марк – новини і вино. Тільки Марта робить щось реальне – та воно нікому не потрібне.
П'ЄРО. Я вже не знаю, що робити... Вчора знову закопували порожню труну за муніципальний кошт. Треба хоч якось виконувати план... Он землі скільки...
АНДРІЙ. А як же старий Максиміліан? Ти казав, що той от-от - лічені години...
П'ЄРО. Лічені то лічені, та ніхто їх не злічить... Старий зробив операцію і знову живчик. (Тихо). Я в такому відчаї, що вже скоро почну наймати кілерів...
АНДРІЙ. Які кілери в нашому спокійному благочинному містечку?... Хіба що хтось у когось жбурне тухлим яйцем...
П'ЄРО. Угу. Та й те не вцілить.
АНДРІЙ. Хіба це історія? І чим поповнювати музей?
П'ЄРО. Всі ми робимо щось із повітря...
АНДРІЙ. Повітря також має край. Скоро почнемо задихатися...
Входять Марта й Марк із пляшкою вина та келишками.
МАРТА. Що таке? Вам бракує повітря? Відчинити вікно?
П'ЄРО. Ні-ні, я про гру. Ми задихаємось без гри.
МАРК. Точно сказано. Тоді по конях? Прошу до столу, панове.
Всі займають звичні позиції за круглим столом.
МАРТА. Куди поспішати? Варто пригоститися. Розливай.
МАРК. Токайське 45-го року!
П'ЄРО (тихо, Андрію). Здається, вино старішає на рік за хвилину.
АНДРІЙ. Так за що піднімемо келихи, за асфальт?
П'ЄРО. Може, краще, за початок?
МАРК. За що ще може пити людина, яка постійно має справу з кінцем? За початок!
МАРТА (сумно). За початок...
АНДРІЙ. За початок того, що робить наше життя не таким прісним.
МАРТА. Не таким правильним і монотонним.
П'ЄРО. За ту, що наповнює життя сенсом, а серце неспокоєм і щемом! За гру!
Всі виконують ритуал смакування вина.
П'ЄРО. Вишукано. Присмак якоїсь трави...
АНДРІЙ. Скоріше, чорносливу...
МАРК. Це особливий сорт винограду, який росте лише на горі Ай-дора з боку моря і обвівається південно-західним вітром, коли вівці ходять колами...
МАРТА. А що, вівці можуть ходити трикутниками, Марку?
МАРК. Так кажуть, це традиція... Прошу, панове, частуйтеся...
П'ЄРО. Дякую... Може, вже час починати?
МАРК. Слово гостя – закон. Але спершу, хто вона, ця чужинка? Ти бачив її? Ти щось знаєш про неї?
П'ЄРО. Бачив лише мигцем, у профіль. Молода, доволі симпатична, тільки сумна...
АНДРІЙ. Це вже радує, що симпатична. Все-таки приємніше.
МАРТА. Вона ж чужинка, Андрію... Відколи це тебе цікавлять чужинки?
АНДРІЙ. Невже ти ревнуєш, Марто?
МАРТА. Не діждешся... Так що це за краля? Ти щось про неї знаєш?
П'ЄРО. Дещо. Доволі дивне. Приїхала зі столиці. За фахом – історик.
АНДРІЙ. Овва, невже я матиму конкурента?
П'ЄРО. Сумніваюсь. Здається, вона вирішила покинути це заняття. Придбала оту нещасну забігайлівку на розі біля собору Петра і Павла. Пригадуєте?
МАРК. Аякже. Останній притулок для бомжів і алкашів. Бридотне місце.
П'ЄРО. Тому й дешеве. Так от, тепер там доволі мило й затишно. Але найсмішніше, знаєте, як вона її назвала? Тільки не падайте – "Під парасолькою".
МАРК. Актуально, нічого не скажеш...
МАРТА. Бідолашна дівчина... Хіба така може прижитися в нашому місті?
АНДРІЙ. А що вона тут забула, в нашій дірі? Покинула престижну роботу в столиці - навіщо? Що за цим криється?...
МАРТА. Може, розбите серце? Від чого ще може тікати молода дівчина?
МАРК. Від себе не втечеш...
АНДРІЙ. Все-таки, переміна атмосфери, нові люди – нові враження...
МАРТА. Це у нас переміни? Знущаєшся?
П'ЄРО. Вона ж цього не знає... Для неї наша глушина - переміна. Ще й нова справа.
Вона там усім заправляє – і директор, і кельнерка. А для нас це вільний доступ. Ідеальна ситуація. Жодних перешкод. Грай – не хочу.
АНДРІЙ. Так усе-таки серце розбите чи ні?
П'ЄРО. А ти пережити не можеш, що не ти розбив? Охолонь. По ходу з'ясуємо.
МАРК. То як, панове, робимо ставки? Хто перший?
П'ЄРО. Я починаю з сотні.
АНДРІЙ. Круто. Ні, я поки п'ятдесят.
МАРК. Тоді я сімдесят п'ять.
МАРТА. Поміж небом і землею.
МАРК. А ти ставитимеш окремо?
МАРТА. А ти мені відмовиш, мій деспоте?
МАРК. Звичайно, ні. І не роби з мене цербера.
МАРТА. Тоді я – 200.
АНДРІЙ. Нічого собі.
П'ЄРО. Ну ти даєш, Марто. Слухай. А що я такого сказав, що ти йдеш на ризик?
МАРТА. Нічого. Це проста жіноча інтуїція.
МАРК. Сподіваюсь, ти розумієш, що робиш? (Пауза). Отже, маємо банк 425. Минулого разу було 350.
АНДРІЙ. Зростаємо.
П'ЄРО. Скоріше, інфляція.
МАРК. Так, тепер робимо ставки. Моє слово – тиждень.
П'ЄРО. Оптиміст. Я ставлю на місяць.
АНДРІЙ. А я три тижні. 21 день.
П'ЄРО. Марто, а ти?
Пауза.
МАРТА. Зеро.
АНДРІЙ. Що?
П'ЄРО. Що ти маєш на увазі? Не розумію...
МАРТА. Нуль, повний нуль...
П'ЄРО. Вона відразу поїде?
МАРТА. Ні. Навпаки.
МАРК. Тобто ти робиш ставку на наш провал? Ми не виженемо її звідси?
МАРТА. Ні. Вона залишиться...
Всі підводяться, відсувають стільці, дивляться на Марту, як на божевільну.
П'ЄРО. Ти жартуєш?
МАРТА. Ні...
МАРК. З тобою все гаразд? Може, температура... (Торкається лоба).
МАРТА (роздратовано відводить його руку). Облиш.
АНДРІЙ. Подумай добре.
МАРТА. Я сказала – зеро...
АНДРІЙ. Такого ще не було...
П'ЄРО. Такого просто не може бути. Ти ставиш на наш провал? Ти хочеш, щоб чужинка лишилася тут? Навіщо? Що ти хочеш цим довести?
МАРТА. Нічого. Я просто хочу виграти свою ставку.
МАРК. Сподіваюсь, ти не будеш грати проти нас?
МАРТА. Я гратиму чесно. Робитиму все, що в моїх силах, як завжди. Даю слово.
АНДРІЙ. Але звідки такий песимізм?
МАРТА. Не знаю. Передчуття...
МАРК. Ну то що, ми приймаємо ставку Марти?
П'ЄРО. Доведеться, вона грає по-крупному.
МАРК. Тоді я тасую карти. Будемо витягувати комбінації гри. Кому що дістанеться.
Марк приносить колоду карт і як фокусник тасує їх, дістає кілька, потім обходить компанію, пропонуючи вибрати, кожен витягує і показує іншим.
П'ЄРО. Хрестовий туз. І щастить мені на хрести...
АНДРІЙ. Чирвовий валет. От чорт...
МАРТА. Пікова шістка.
МАРК. Ну а мені дістанеться... (витягує карту) піковий валет.
П'ЄРО. Всі пам'ятають значення карт? Нагадувати ролі не треба?
АНДРІЙ. Не треба.
МАРК (тихо до Марти). Я зрозумів – ти хочеш перемін. Але це утопія...
МАРТА. Побачимо...
МАРК (до всіх). То як, іще по келишку?
П'ЄРО. Пропоную тост, простий до геніальності...
АНДРІЙ. Просимо, слово від покійників має...
П'ЄРО. Андрію, ти жартуєш? Невже? Певно, щось у лісі здохло...
АНДРІЙ. Не діждетесь...
МАРК. Прошу, панове, не сваріться...
П'ЄРО. Мій тост за гру. За ту, що наповнює життя сенсом, а серце неспокоєм!
МАРК. Будьмо!
ВСІ: Гей, гей, гей!
Всі цокаються і п'ють. Затемнення.
КАРТИНА 2.
СЦЕНА 4.
На сцені невеличка затишна кав'ярня. За стійкою Галина – дівчина 27 років. Вона не красуня, але симпатична, із гарною фігурою, із тих жінок, котрі мають свій стиль, індивідуальність. Уважні, розумні очі, часто всміхається, але попри це лишається сумною. Вона ретельно протирає стійку ганчіркою, наспівуючи якусь пісеньку, виходить з-за стійки, переглядає уважним оком зал, щось поправляє – котрийсь стілець, вазочку з квітами тощо. Потім розглядає себе в дзеркало і наводить останні штрихи. І все раз по раз поглядаючи на годинника, що цокає підкреслено голосно. Нарешті стає рівно 10 година – він бомкає. Галина здригається і притьмом кидається до дверей, рвучко відчиняє їх, при цьому дзвонить дзвіночок над дверима. Вона поправляє його, лишає двері відчинені, зазирає на вулицю – нікого. Галина зітхає і повертається до залу, сідає за столика, пильно стежачи за вікном і дверима.
Нарешті до кав'ярні заходить дівчина - Тінь. Вона тоненька, вродлива, але її врода якась дивна, ніби іграшкова. На ній довга сукня, можливо, довге розпущене волосся, або навпаки – дуже коротка зачіска – "їжачок". У неї на руці може бути якась "фенічка". Вона входить із "відсутнім" поглядом, зупиняється розгублено посеред залу. Галина схоплюється і починає швидко-швидко лопотіти, імітуючи рекламно-пафосні імітації.
ГАЛИНА. Вітаю вас, пані. Ви перша відвідувачка оновленої кав'ярні "Під парасолькою"! Як першій клієнтці, вам приз – безкоштовна кава. У нас багатий вибір кави. Ось, будь-ласка, перегляньте меню. Кава по-французьки, кава по-турецьки, по-грецьки, по-польськи... Яку ви хочете?
ТІНЬ (дивиться). Я?...
ГАЛИНА. Прошу сідайте, вибирайте столика. Хочете біля вікна? Там світліше...
ТІНЬ. Ні, тільки не це... Я так не люблю сонця...
ГАЛИНА. Тоді перепрошую... А що ви любите? Каву? Чай? Сік? Щось міцне?
ТІНЬ. Дощ.
ГАЛИНА. Дощ?... (Всміхається). Це щось дуже міцне. Перепрошую, але ж я не можу налити вам дощу у філіжанку...
ТІНЬ. Зовсім?
ГАЛИНА. Я розумію, слово клієнта – закон, але на жаль, це неможливо...
ТІНЬ. Жаль...
ГАЛИНА. То якої кави ви хочете?
ТІНЬ. Дякую, я хочу лише дощу...
ГАЛИНА. Та ж немає в мене дощу. Нема! Бачите? І тут нема. (Демонструє відсутність дощу всюди). І тут теж. Я не ховаю його від покупців...
ТІНЬ. Це блюзнірство – так називати кав'ярню: "Під парасолькою".
ГАЛИНА. Блюзнірство? Чому?
ТІНЬ. Ви будите спогади про дощ. Це жорстоко. Це як згадувати втрачене кохання.
ГАЛИНА (холодно). То ви будете пити каву чи ні?
ТІНЬ. Скажіть, а у вас немає срібних парасольок? Таких, які блищать у темряві?
ГАЛИНА. Немає. Ніяких. Послухайте, пані, не знаю вашого імені...
ТІНЬ. Тінь.
ГАЛИНА. Що?
ТІНЬ. Мене звати Тінь.
ГАЛИНА. Мда... Ваші батьки – великі оригінали, нічого не скажеш...
ТІНЬ. У мене немає батьків...
ГАЛИНА. Співчуваю... А мене звати Галина. Так от, тут кав'ярня, а не крамниця.
ТІНЬ. Я розумію. Але ви ще не знаєте нашого міста. Тут живуть без дощу... Звикли. А ви пропадете. Всі ми пропадемо пропадом...
ГАЛИНА (скептично). Угу. І нас врятують тільки парасольки?
ТІНЬ. Срібні, лише срібні парасольки. Ви знаєте, від перевертнів рятують срібні кулі, а від бездощів'я срібна парасолька...
ГАЛИНА. Так, пані Тінь... Чи панна Тінь? Пийте вашу каву. Зважте, на шару, тобто, задарма. А як не хочете, то забирайтеся шукати ваші парасольки деінде.
ТІНЬ. Добре, я піду. Ви сердитесь... Потім ви зрозумієте... Та боюсь, буде запізно... Стережіться цього міста... Ви й не помітите, як почнете говорити його мовою, як почнете розчинятися в його словах...
Виходить, дзвенить дзвоник. Галина знизує плечима, знову починає наводити лад.
СЦЕНА 5.
Дзеленчить дзвоник. З'являється П'єро.
П'ЄРО. Доброго ранку.
ГАЛИНА. Доброго ранку, пане...
П'ЄРО. О-о, як тут стало гарно, затишно...
ГАЛИНА. Приємно, що ви помітили мої скромні зусилля...
П'ЄРО. Аякже! Кав'ярню не впізнати... (Обходить, оглядає кав'ярню).
ГАЛИНА. А у мене для Вас, як для першого відвідувача – сюрприз.
П'ЄРО. Першого? Але ж звідси вийшла дівчина...
ГАЛИНА. Так, але... (Розгублено шукає пояснення). Але вона не зовсім відвідувачка... Вона помилилася – думала, що тут магазин. Назва "Під парасолькою".
П'ЄРО. Вона питала про срібні парасольки?
ГАЛИНА. Звідки ви знаєте?
П'ЄРО. Її всі знають. Це щось на кшталт місцевої блаженної... Несповна розуму. Бідолашна дівчина... Не звертайте уваги на те, що вона говорить.
ГАЛИНА. А те, що вона казала про дощ? Невже, тут справді не буває дощів?
П'ЄРО. Ну, я не сказав би, що їх тут ніколи не було... Але останнім часом і справді посушливо... То ви щось казали про сюрприз?
ГАЛИНА. А, так... Першому відвідувачу – безкоштовна кава. У нас чималий вибір. Кава по-французьки, по-польськи, по-італійськи, по-бразильськи... Скажіть, яку ви любите? Білу? Чорну? Міцну? М'яку? Може, зі спеціями? Солодкими чи гіркими? Я підкажу, яку вибрати...
П'ЄРО. Давайте, мабуть, каву по-французьки.
ГАЛИНА. А ви знаєте, як це?
П'ЄРО. Ні, але звучить звабливо. Тільки у мене принцип – нічого безкоштовного.
ГАЛИНА. Це просто як першому відвідувачу... Така традиція.
П'ЄРО. Ні. У мене своя традиція. Я за все плачу готівкою.
ГАЛИНА. Як хочете... Можливо, щось солодке до кави? Тістечка, шоколад, морозиво?
П'ЄРО. Ні, тільки каву.
ГАЛИНА. Прошу зачекайте хвильку.
Іде готувати каву, чути специфічні звуки кавового млина тощо. П'єро сідає за столика.
П'ЄРО. А ви надовго в наші краї?
ГАЛИНА. А звідки ви знаєте, що я нетутешня?
П'ЄРО. Ваша вимова.
ГАЛИНА (продовжує готувати). А, так, я не й подумала про це. Взагалі-то я планую лишитися. Мені подобається це містечко – таке миле, затишне. Але як воно насправді складеться – хтозна. Адже ніхто не знає своєї долі... (Ставить на тацю філіжанку з кавою і несе до столика). Прошу, ваша кава.
П'ЄРО. Чому ніхто не знає? Є багато способів дізнатися. Астрологія, карти, ворожіння на кавовій гущі, розгадування снів, хіромантія...
ГАЛИНА. А ви знаєтесь на цьому? (Виставляє на столика).
П'ЄРО. Трохи на хіромантії.
ГАЛИНА. Справді? І можете поворожити?
П'ЄРО. Можу. Вам на минуле чи на майбутнє?
ГАЛИНА. А навіщо ворожити на минуле? Я й так його знаю.
П'ЄРО. Так перевіряють правдивість ворожіння. Дайте вашу руку. (Вона простягає йому руку, він розглядає лінії на руці). Так... У вас цікава рука, незвична... Тут я бачу лінію життя – вона довга... Кар'єра у вас ішла досить успішно і рівно... (Крутить руку). Ймовірно це зв'язано з якоюсь наукою, гуманітарною... Але потім стався злам, якась професійна переміна... (Згинає їй руку). Дозвольте... Так, дітей у вас поки що немає... Одружені ви не були... Але було якесь кохання, яке раптово обривається. Інша жінка...
ГАЛИНА. (Різко вириває руку, відступає). Досить, більше не треба...
П'ЄРО. Що таке?
ГАЛИНА. Ваша кава захолоне.
П'ЄРО. О, то нічого, я не люблю гарячої.... Але я ще не дійшов до майбутнього, це ж найцікавіше.
ГАЛИНА. Не треба.
П'ЄРО. Чому? Хіба я помилився?
ГАЛИНА. Це вас не стосується.
П'ЄРО. По вашій реакції бачу, що не помилився.
ГАЛИНА. Це не хіромантія, ви звідкись дізналися. Це нечесно.
П'ЄРО. Чому ви не довіряєте хіромантії?
ГАЛИНА. Я не довіряю вам... Перепрошую...
Вона йде до стійки, Він п'є каву, спостерігаючи за нею, вона демонстративно порається біля стійки, він підводиться і йде до неї.
ГАЛИНА. Ви ще будете щось замовляти?
П'ЄРО. Ні, дякую. Каву ви готуєте гарно, але я більше не хочу...
ГАЛИНА (холодно). Тоді з вас п'ятірка.
П'ЄРО (кладе на стійку гроші). Здачі не треба... Ви образились?
ГАЛИНА. Просто я не розумію, навіщо втручатися в те, що вас не стосується.
П'ЄРО. Я хотів би ще дещо купити...
ГАЛИНА. Ось меню, прошу.
П'ЄРО. Цього напевно немає в меню.
ГАЛИНА. Звідки ви знаєте? Ви ще не дивилися...
П'ЄРО (тихо, інтимно). Я хотів би купити ваше тіло...
ГАЛИНА. Що?
П'ЄРО. Я пропоную вам продати своє тіло.
З рук Галини випадає якась річ і падає на підлогу з гуркотом, вона нахиляється. Він пильно дивиться на неї.
ГАЛИНА. Ви помилилися адресою. Тут кав'ярня, а не бордель.
П'ЄРО. Це я прекрасно зрозумів.
ГАЛИНА. І я не продаюсь.
П'ЄРО. Ну, всі ми потроху продаємось – всі, хто живе своєю працею. Хіба зараз ви не продаєте мені свій час – руки, що готують каву, ноги, що йдуть до мене, усмішку...
ГАЛИНА. Це інше... Я не з тих жінок.
П'ЄРО. Це я теж зрозумів. Знаєте, мені нецікаво купувати таку жінку, яка продавалася до того. Мені цікаво купувати таку, що не продається.
ГАЛИНА (збирає скалки). Мене не цікавить, що вам цікаво. Нічим не можу допомогти.
П'ЄРО. Вам допомогти?
ГАЛИНА. Не варто. (Ріже палець, схоплюється). Ну от...
П'ЄРО. Навіщо так нервувати – бачте, навіть палець врізали... Давайте я вам змащу...
ГАЛИНА. Я обійдусь сама... Вам цей палець не належить, так що можете не хвилюватися...
П'ЄРО. Просто я хвилююсь, тому що ви хвилюєтесь... Ви не думайте, я не збираюсь робити нічого такого, що було б неприємно чи боляче... І ви навіть не спитали ні про ціну, ні про строки.... (Вона намагається зав‘язати палець, він пише щось на папірці). От сума – хіба не справляє враження? А строк – місяць... Що таке місяць у порівнянні з вічністю....
ГАЛИНА. Послухайте, мене не цікавлять ні ціна, на строки! Я маю за що жити.
П'ЄРО. Якби ви були такою заможною, то не працювали б офіціанткою...
ГАЛИНА. Між іншим, я власниця цього кафе, а працюю сама тому, що так хочу. Зрозуміло? Питання вичерпане?
П'ЄРО. Здається, я здогадався – та пані, яка поцупила вашого коханого, була офіціанткою, так?
ГАЛИНА. Я вже просила - не втручайтеся в мої особисті справи...
П'ЄРО. Отже, я вгадав... Ви хочете зрозуміти – чим вона краще...
ГАЛИНА. Дайте пройти – я викину сміття...
П'ЄРО. Прошу (іде за нею). Послухайте, це потрібно вам не тільки заради грошей. Це необхідно з точки зору психології... Вас проміняли на іншу, і ви почуваєтеся спустошеною, непотрібною, зрештою, знеціненою. Вам необхідно повернути відчуття значної цінності вас, як жінки. Розумієте?
ГАЛИНА. З точки зору психології – я не хочу ніяких оцінок, особливо чоловічих, мене нудить від однієї думки про вашу оцінку...
П'ЄРО. А це взагалі небезпечно – так можна розсердитися на весь світ – і кому від цього буде гірше? Тільки вам...
ГАЛИНА (закипає). Я не знаю, як щодо всього світу, а от на одного конкретного чоловіка я дуже розсердилася. Ще трохи – і наступний стакан полетить йому в голову, тому що слова до нього не доходять. (Із шумом ставить стакан на стійку).
П'ЄРО (відступає, іронічно). Оце мені вже подобається. Я люблю темпераментних жінок. Я сподівався, що ви саме така... Цей ваш екс коханий – просто йолоп. І невже ви не хочете йому помститися?
ГАЛИНА. Ні. Я хочу робити те, що я хочу, а не те, що мені хтось нав'язує.
П'ЄРО. Добре. Я не буду тиснути. Я дам вам час подумати і самій прийняти рішення...
ГАЛИНА. Я вже прийняла рішення...
П'ЄРО. Не поспішайте... Невідомо, що може трапитися. Гроші ніколи не бувають зайвими... Я залишу свої координати про всяк випадок... І ще одне – додаток до можливого контракту. Мені потрібне ваше живе тіло на місяць, а також після смерті – коли б вона не трапилася....
ГАЛИНА. Господи, навіщо? Ви що...
П'ЄРО. Ні-ні-ні, це зовсім не те, про що ви могли подумати... Тіло мені потрібно для захоронення. Ви збираєте свою клієнтуру, а я свою...
ГАЛИНА. Хто ж ви такий?
П'ЄРО. Дозвольте представитися: Петро Павлович. Для близьких друзів – просто П'єро. Директор міського цвинтаря... До побачення, пані, до скорої зустрічі...
П'єро виходить, Галина лишається заціпеніла. Тоді іде прибрати чашку і витерти столика.
СЦЕНА 6.
Теленькає дзвіночок. Вона злякано схоплюється і повертається. Але це не П‘єро. Входить Андрій. Вона полегшено зітхає і вимушено всміхається.
ГАЛИНА. Здрастуйте.
АНДРІЙ. Доброго дня.
ГАЛИНА. А на вас чекає сюрприз.
АНДРІЙ. Справді? Ваша кав'ярня – уже сюрприз. (Оглядається). Тут стало так мило...
ГАЛИНА. Вам як першому відвідувачу – безкоштовна кава. У нас великий вибір кави... По-французьки, по-польськи, по-турецьки...
АНДРІЙ. Дякую, але я не буду кави. Якщо можна – чай з лимоном... Є?
ГАЛИНА. Є... Зачекайте хвильку... А ви що, зовсім не п'єте кави?
АНДРІЙ. Чому? П'ю, просто сьогодні я випив уже три чашки...
Андрій сідає за столика. Галина готує чай..
АНДРІЙ. Щось ви так засмутилися... Невже через каву?
ГАЛИНА. Та ні, просто... Я все намагаюся зробити приємний сюрприз. Та ніяк не вдається. Дивне місто. Ніхто не хоче сюрпризу...
АНДРІЙ. Можливо, тому, що люди самі хочуть влаштовувати сюрпризи?
ГАЛИНА (приносить і ставить чай, сумно). Можливо...
АНДРІЙ. Але вам уже вдалося зробити сюрприз. Я про кав'ярню. Те, що тут було раніше - просто небо і земля.
ГАЛИНА. Я рада, що вам сподобалось. Хоч робила це і не я, а будівельники...
АНДРІЙ. Але ж ви були ініціатором, якщо не помиляюсь...
ГАЛИНА. Не помиляєтесь.
АНДРІЙ. От тільки шкода, що це ненадовго.
ГАЛИНА. Чому? Мені подобається у вашому місті, я планую лишитися...
АНДРІЙ. Я не про вас, а про кав'ярню. Хіба ви не знаєте про археологічний проект?
ГАЛИНА. Ні... Який такий проект?
АНДРІЙ. Є рішення міської влади про знесення цього будинку і проведення археологічних робіт. Дослідження встановили, що на цьому місці – поховання князя Черепуської культури... Ви, можливо, не чули... Але їхні поховання знаті були дуже багаті... Тут можна знайти справжній скарб... Це буде відкриття століття...
ГАЛИНА. Я знаю, що таке Черепуська культура... Але хіба в цій місцевості можуть бути їхні поховання?
АНДРІЙ. Так, вони доходили сюди, я довів це документально і фактографічно. Я історик, директор місцевого музею. Власне, за моїм проектом і плануються розкопки.
ГАЛИНА. Але як же так – мені ніхто не казав про це...
АНДРІЙ. Співчуваю... Напевно тому її і продали так терміново й дешево...
ГАЛИНА. Хіба це дешево? І тут був такий стан...
АНДРІЙ. Та все ж таки центр міста, зручно розташоване... Вони повелися непорядно, звісно, що не попередили... Ви розумієте – їм аби продати... (Галина помітно зблідла). Та не переживайте ви так... Сядьте... Може, принести води?
ГАЛИНА (сідає). Нічого, зараз пройде...
Андрій іде до стійки.
АНДРІЙ. Я вам наллю мінералки... (Наливає, приносить).
ГАЛИНА. Дякую... Але ж я власниця, вони не можуть так просто забрати її у мене...
АНДРІЙ. Ні, звісно, ні, не хвилюйтеся... Вам дадуть якесь приміщення на околиці...
ГАЛИНА (випиває). На околиці? Красно дякую. Мені не потрібна околиця...
АНДРІЙ. Я шкодую, що засмутив вас...
ГАЛИНА. Ні-ні, добре, що ви сказали... Я все розумію – якщо відкриття... Черепуська культура... Але... Я вклала гроші в ремонт, в обладнання...
АНДРІЙ. А як же історичне значення...
ГАЛИНА. Я розумію значення... Я сама колишній історик...
АНДРІЙ. Ви – історик? Який чудовий збіг... Історик не буває колишнім – це спосіб життя... Я вам покажу дещо – це вас напевно зацікавить... (Виймає коробочку, в ній - прикрасу). Дивіться, Черепуська культура... 10 століття до нашої ери...
ГАЛИНА (розглядає). Справді гарно.... Тільки це не Черепуська культура, а сучасна підробка...
АНДРІЙ. Бачу, ви справді фахівець... Звісно, це копія. Невже ви гадаєте, що я б носив оригінал із собою? Його немає навіть в музейній експозиції. Тільки у фондах.
ГАЛИНА. Ви що, перевіряли мене?
АНДРІЙ. Ні, просто хотів розважити. Ви так засмутилися через ці розкопки...
ГАЛИНА. Засмутилася? М'яко сказано... Я стільки вклала в це все...
АНДРІЙ. Можливо, я зможу допомогти вам...
ГАЛИНА. Чим? (Пошепки змовницьки). Підкупити когось у мерії?
АНДРІЙ. Тсс... Ні, я не про це...
ГАЛИНА. Я все одно вже не маю на це коштів... (Підводиться). Ще щось принести?
АНДРІЙ. Ні, дякую. А намисто – це вам подарунок.
ГАЛИНА. Подарунок мені? Чому це раптом?
АНДРІЙ. Просто так. Ви мені подобаєтесь... До того ж я став невільним винуватцем ваших проблем...
ГАЛИНА. Ми навіть не знайомі...
АНДРІЙ. Ми можемо познайомитись, мене звати Андрій... Перепрошую, а вас?
ГАЛИНА. Мене – Галина. Але я не можу прийняти вашого подарунка...
АНДРІЙ. Це ж від щирого серця... Я ображуся...
ГАЛИНА. Гаразд... (Бере прикрасу і йде до стійки).
АНДРІЙ. Скажіть, а у вас можна палити?
ГАЛИНА. А, так, зараз я принесу попільничку... (Приносить попільничку).
АНДРІЙ. А ви не палите?
ГАЛИНА. Ні. А що?
АНДРІЙ. Це добре... Дуже добре... В наш час жінки палять більше за чоловіків. (Він запалює, вона йде). Зачекайте...
ГАЛИНА. Щось іще?
АНДРІЙ. А можна одне нескромне питання?
ГАЛИНА. Сильно нескромне?
АНДРІЙ. Не дуже. Скажіть, ви не хворіли на Боткіна?
ГАЛИНА. Ні... А чому ви питаєте?
АНДРІЙ. Я потім поясню... І ще одне – ви не носите контактних лінз?
ГАЛИНА. Ні... А чому ви так вирішили?
АНДРІЙ. І ще...
ГАЛИНА. Я не буду відповідати, поки ви не поясните...
АНДРІЙ. Останнє. Чесно... А який у вас резус-фактор крові - плюс чи мінус?
ГАЛИНА. Це занадто інтимне питання.
АНДРІЙ. Останнє! Я прошу...
ГАЛИНА. Плюс...
АНДРІЙ (полегшено). Прекрасно... Зараз я все поясню. Сядьте, будь ласка. Можливо, те, що я скажу, видасться вам дивним...
Вона сідає. Він витримує паузу, гасить цигарку.
ГАЛИНА. Ви мене лякаєте...
АНДРІЙ. Ні-ні... Нічого страшного я не скажу... Навпаки... Хоча, можливо, це видасться вам незвичним... Просто, я хочу мати свою дитину... (Пауза.)
ГАЛИНА. Що ж у тім дивного? Це так зворушливо, коли чоловік хоче мати дитину... І що з того?
АНДРІЙ. Я хочу мати її від вас.
ГАЛИНА. Навіть так... (Пауза). Але... зазвичай... перед тим люди зустрічаються, одружуються чи, принаймні, живуть разом... А так - ми практично незнайомі...
АНДРІЙ. Мене звати Андрій...
ГАЛИНА. Я пам'ятаю... Але це ні про що не говорить. Якщо бути точними – ми знайомі аж п'ять хвилин... Занадто швидко як для такої радикальної пропозиції...
АНДРІЙ. Ви мене не зрозуміли, не зовсім зрозуміли... Я не претендую ні на вашу руку, ні на серце... Я хочу від вас дитину, лише дитину. І так, щоб вона була тільки моєю.
ГАЛИНА. Тобто... Ви хочете, щоб я її покинула?
АНДРІЙ. Ні... Просто, щоб ви народили її не для себе, а для мене... Всі клопоти по годуванню, вихованню і т.д. і т.п. я беру на себе...
ГАЛИНА. Тобто, ви хочете мати дитину, але так щоб у неї не було матері? Так?
АНДРІЙ. Не те, щоб зовсім не було, але щоб вона була десь.
ГАЛИНА. Де?
АНДРІЙ. Деінде. Тут, там... де завгодно...
ГАЛИНА. Але це... жорстоко і абсурдно...
АНДРІЙ. Чому? Хіба мало матерів-одиночок – жінок, які народжують дітей для себе? Іноді вони навіть не кажуть про це чоловікам.
ГАЛИНА. Таке буває, але то коли батько якийсь жахливий – там якийсь алкоголік чи бандит... І краще не мати батька, ніж мати такого... А я... звідки ви знаєте, яка я матір? Ви гадаєте, я жахлива матір?
АНДРІЙ. Боронь Боже. Інакше б я вам такого не пропонував. Я нічого не маю проти вас. Напевно ви можете бути чудовою матір'ю і чудовою жінкою. Комусь. Проблема в тому, що я хочу лише дитину.
ГАЛИНА. Але чому? А-а... Я здається, зрозуміла... Вам подобаються чоловіки?
АНДРІЙ. Гм... Невже я маю такий вигляд?...
ГАЛИНА. Я в цьому не розбираюсь... Ви боїтесь жінок? Ненавидите? Зневажаєте?
АНДРІЙ. Ні, ні, ні... Я добре ставлюся до жінок. Але сім'я - ні... Я маю на те причини...
ГАЛИНА (тихо). Імпотенція?
АНДРІЙ (психує). Чорт забирай, ні!
ГАЛИНА. Не бійтесь, я нікому не скажу...
АНДРІЙ. А як я по-вашому збирався той... заводити дитину?
ГАЛИНА. Я не знаю, є ж якісь штучні методи... До чого там медицина дійшла... до яких висот... чи глибин технічного прогресу.
АНДРІЙ ( наступає, Галина задкує). Вам що, потрібні докази? Прошу...
ГАЛИНА. Ні-ні-ні, все, я вірю...
АНДРІЙ. Просто така пропозиція... Облишимо всі ці "чому" й "навіщо", це зайве...
ГАЛИНА. Я не буду стрибати поперед батька в пекло із зав'язаними руками, чи ногами...
АНДРІЙ. Очима...
ГАЛИНА. Очима... Допоки не дізнаюсь причини.
АНДРІЙ. Гаразд... Але це поміж нами.
ГАЛИНА. Згода.
АНДРІЙ. Просто у мене вже був сумний досвід. Я мав жінку і дитину, потім вона пішла від мене до іншого – і забрала дитину з собою.
ГАЛИНА. Чому?
АНДРІЙ. Так склалося... Це довга історія. Я не хочу вдаватися в подробиці...
ГАЛИНА. А що вам заважає спілкуватися з дитиною?
АНДРІЙ. Вона поїхала... Виїхала закордон... Навіть не лишила координат... Я втратив зв'язок... Тепер ви розумієте?
ГАЛИНА. Ви не схожі на чоловіка, котрого кидають. Скоріше, навпаки...
АНДРІЙ. Значить, були причини...
ГАЛИНА. Чим же ви її так дістали, що вона чкурнула на край світу?...
АНДРІЙ. Та що ви знаєте? Я її на руках носив...
ГАЛИНА. То, мабуть, з рук випадала і об землю - хрясь...
АНДРІЙ. Важкий у вас характер, пані, нічого не скажеш...
ГАЛИНА. Що, вже передумали? А як і у дитини такий самий буде? Здаєте позиції?
АНДРІЙ. Ні... Твердий характер – це добре. Не люблю таких, що ні риба ні м'ясо. Зрештою, яка вам різниця, як я поводився з жінкою? Я ж із вами жити не збираюсь...
ГАЛИНА. Щоб я віддала своє дитя власними руками на поталу якомусь монстру ходячому?
АНДРІЙ. Невже я видався вам таким монстром?
ГАЛИНА. Ні, зовні ви симпатичні... Але ж вашого нутра я не знаю...
АНДРІЙ. То можете сходити зі мною на УЗД – побачите на екрані моє нутро...
ГАЛИНА. Ви нестерпні...
АНДРІЙ. Я нестерпний? Може, припинимо ці словесні баталії. І ви нарешті послухаєте, що я пропоную натомість?
ГАЛИНА. До речі. І що?
АНДРІЙ. По-перше, я можу владнати справу з кав'ярнею – щоб її не зносили ближчим часом.
ГАЛИНА. А як же ваші сенсації?
АНДРІЙ. Зрештою, є й інші місця, де можна копати. По-друге, я б міг домовитися про солідну грошову компенсацію з бюджету мерії. В такому разі я б радив їхати звідси подалі... В столицю чи закордон...
ГАЛИНА. І це все?
АНДРІЙ. А цього мало?
ГАЛИНА. Звичайно... Так, я вклала чимало зусиль у цю кав'ярню, але можна почати спочатку. Тим більше, без бою я вашій адміністрації не здамся – найму адвоката...
АНДРІЙ. Ви вже торгуєтесь... Це добрий знак... То ви приймаєте таку можливість?
ГАЛИНА. Ні... Поки що вона мене не зацікавила...
АНДРІЙ. Ну в мене ще є вільна квартира... Я можу віддати її вам...
ГАЛИНА. Заманливо... Але я не про це... Йдеться не про гроші, чи якісь інші матеріальні цінності... А про послугу...
АНДРІЙ. Ви мене інтригуєте... Я до ваших послуг...
ГАЛИНА. Не кажіть гоп. Ви ще не знаєте яку...
АНДРІЙ. Палаю бажанням довідатись...
ГАЛИНА. Гаразд... (Озирається, тоді підходить до дверей, визирає на вулицю, замикає і повертається назад).
АНДРІЙ. Це така страшна таємниця?
ГАЛИНА. Так... Тільки дайте слово, що жодна жива душа на землі не довідається...
АНДРІЙ. Добре...
ГАЛИНА. Ні, заприсягніться...
АНДРІЙ. Послухайте, що за шпигунські пристрасті...
ГАЛИНА. Інакше – ні пари з вуст.
АНДРІЙ. Присягаюсь...
ГАЛИНА (тихо, нахиляючись до нього). Ви просите мене народити для вас людину, а я вас прошу одну людину вбити для мене...
АНДРІЙ. Чому? І навіщо?
ГАЛИНА. Тепер у вас ті самі питання. Так ми не зрушимо з місця.
АНДРІЙ. Він вас так сильно образив?
ГАЛИНА. Образив, та це вас не обходить. І вбити треба не його, а її...
АНДРІЙ. Її? Це гірше...
ГАЛИНА. Чому? Це легше, менше потенційного опору.
АНДРІЙ. Я не воюю з жінками.
ГАЛИНА. А це не війна.
АНДРІЙ. А що тоді, страта?
ГАЛИНА. Ні, це важко пояснити...
АНДРІЙ. Спробуйте. Мені теж не хочеться в темряві навпомацки... Я хочу зрозуміти... Я ж вам розповів.
ГАЛИНА. Але я вам не повірила...
АНДРІЙ. То вже ваші проблеми... Мах на мах...
ГАЛИНА. Око за око... Зуб за ніготь... Гаразд... Хоча, можливо, я й сама не дуже добре це усвідомлюю... Я кохала... Це тривало три роки...
АНДРІЙ. А він?
ГАЛИНА. Він теж, принаймні, казав, що теж...
АНДРІЙ. Лише казав?
ГАЛИНА. Не лише... Ми були дуже близькі, в усьому... Разом вчилися, працювали... Всі казали – ідеальна пара. Ми мали побратися цього літа... А потім, у відрядженні він познайомився з іншою і раптово одружився...
АНДРІЙ. Таке трапляється, на жаль...
ГАЛИНА. Я знаю, що це звучить банально... Вона працювала в провінційній кав'ярні...
АНДРІЙ. Тому ви тут?...
ГАЛИНА. Частково... Нічого ви не розумієте... Я хотіла підкласти їм вибухівку...
АНДРІЙ. І що, передумали?
ГАЛИНА. Спершу не знала, де дістати... Потім вирішила все кинути... Але я не можу... Воно живе в мені і знищує всередині.
АНДРІЙ. Але чому її, а не його?
ГАЛИНА. Я хочу, щоб він пережив біль утрати, так само, як я...
АНДРІЙ. А можливо, ви брешете собі – ви ще сподіваєтесь його повернути?
ГАЛИНА. Я не брешу... Я насправді не знаю. Мабуть, було б добре, щоб ми одружилися... Хай поревнує... Я хочу, щоб її не стало... Але якщо я спробую це зробити, перша підозра впаде на мене... А про вас – ніхто не подумає... Якщо добре підготуватися... То що? Ви візьметесь за таке?
АНДРІЙ. Чесно кажучи, ви мене приголомшили.
ГАЛИНА. Ви мене теж... Мах на мах. Ви відмовляєтесь?
АНДРІЙ. Ні... Я візьму тайм-аут... Тут треба прийти до тями і подумати...
ГАЛИНА. Думайте... Але пам'ятайте про присягу... Може, все-таки, кави?
АНДРІЙ. Ні, дякую... Іншим разом... (Іде на вихід).
ГАЛИНА. Коли вас чекати?
АНДРІЙ. Колись... Незабаром.
На порозі. Марно намагається відімкнути.
ГАЛИНА. Андрію!
Озирається питально.
ГАЛИНА. Чому саме я?
АНДРІЙ (знизує плечима). Тому що ти чужинка... Місцеві жінки не хочуть народжувати дітей...
Вона мовчки іде, відмикає і прочиняє двері. Він виходить.
АНДРІЙ. Бувай.
Дзенькає дзвіночок дверей. Галина припадає обличчям до скла, проводжає його сумним поглядом. Зітхає, повертається до стійки, вибирає собі якийсь алкогольний напій, спершу наливає трішки на денце, потім доливає ще. Хоче випити, але...
СЦЕНА 7.
На порозі за склом з'являється дівчина – це знову Тінь, вона припадає обличчям до скла. Галина помічає її, схоплюється і біжить до дверей, виходить і ледь не силою заводить її до зали кафе.
ГАЛИНА. Пані Тінь, так, я не помилилась? Я дуже перепрошую – я повелася з вами нечемно... Я б хотіла якось компенсувати... Може, кави?
ТІНЬ. Ні, дякую...
ГАЛИНА. А, так, ви п'єте дощ... Тоді присядьте, прошу...
Тінь залишається стояти.
ГАЛИНА. Гаразд, якщо не хочете – то не треба... Я тільки хотіла вас спитати... Тут такі дивні люди... Я не можу зрозуміти, що тут відбувається... Ви щось таке казали, але я не сприйняла всерйоз...
ТІНЬ. Тепер ви повірили?
ГАЛИНА. В що?
ТІНЬ. В срібні парасольки?
ГАЛИНА. Навіть не знаю... Я просто не розумію...
ТІНЬ. Все просто... Тут панує пустеля... Дощ помер, і світ захопив дух пустелі... Він забирає волю і відчуття, і всі спраглі того, чого не можуть сягнути, ані краплі... і ніхто не вмирає, і ніхто не народжується, і нічого не відбувається, а лише пісок сиплеться крізь вузеньку щілину сну, і тіло, як пісковий годинник, перевертається, і немає зупину піску... І міражі як привиди життя проникають у мозок, і тіло стає чужим, і світло стає пекельним...
ГАЛИНА. Чекай-чекай... Я знову перестаю розуміти... Одне слово, все погано... І що, нічого не можна вдіяти?
ТІНЬ. Дати душу дощу... Немає вільної душі, усі в полоні... Треба здобути душу... Щоб народився дощ... І ще потрібен біль, і страх, і каяття...
ГАЛИНА. Навіщо?
ТІНЬ. Народження не буває без болю... І ще потрібна срібна парасолька...
ГАЛИНА (іронічно). Парасольку я маю, а от срібло...
ТІНЬ. Я принесу срібла... Дух пустелі боїться срібла... (Повертається до дверей).
ГАЛИНА. Чекай, я пожартувала... Не треба...
ТІНЬ. Ти обрана... Це місія... Я повернуся... Скоро... Чекай...
Тінь виходить.
ГАЛИНА. Божевільна... вона все-таки божевільна... І я теж можу так збожеволіти...
ЗАВІСА.
ДРУГА ДІЯ.
СЦЕНА 8.
Галина повертається до полишеного келишка, розглядає його на світло, тільки-но збирається випити, дзвіночок знову дзенькає. Входить підкреслено елегантно одягнена жінка – Марта. Галина похапцем ховає чарку і починає ретельно із якимсь рекламним завзяттям протирати чисту склянку. Марта пильно дивиться на Галину, поволі йде в салон кафе, озирається. Галина нарешті виходить зі ступору.
ГАЛИНА (все подальше скоромовкою, нервово). Прошу, пані... Ось меню, широкий вибір різних страв і напоїв. Якщо хочете палити, я принесу попільничку...
МАРТА. Дякую, я не палю... (Підходить до стійки, розглядає). Тут стало так мило...
ГАЛИНА. Я дуже рада, що вам у нас подобається. Сподіваюсь, ви станете постійною клієнткою. У нас сьогодні відкриття, тому вам... як одній з перших відвідувачок – безкоштовна кава... Сюрприз... У нас багатющий вибір кави... По-турецьки, по-французьки, по-італійськи... справжнє капучіно... Кава з ромом, коньяком...
МАРТА. А у вас є кава з миш'яком?
ГАЛИНА (завмирає, не знаючи як реагувати, зрештою всміхається як на жарт, дещо істерично). Так, іще з ціаністим калієм і зміїною отрутою... У нас широкий вибір...
МАРТА. Чудово... А що швидше діє?
ГАЛИНА. Я точно не знаю, здається, ціаністий калій...
МАРТА. А менш болісне?
ГАЛИНА (розгублено). Не знаю, не пробувала...
МАРТА. Шкода...
ГАЛИНА. Ось меню...
МАРТА (сідає, розглядає меню). А чому тут немає отрутної кави?
ГАЛИНА. Вам не здається, пані, що жарт трохи затягнувся... Це уже не смішно...
МАРТА. Я не жартую... Я хочу каву з миш'яком... Якщо безкоштовна лише кава, то за миш'як я заплачу...
ГАЛИНА (жорстко). Я не тримаю миш'яку і ніякої іншої отрути... Якщо ви будете нормальну каву – будь ласка, меню перед вами...
МАРТА. Ні, я не буду кави, дякую...
ГАЛИНА. Як хочете... Я зрозуміла – у цьому місті краще не пропонувати сюрпризи...
МАРТА. Це правда. Це ви тонко помітили... Знаєте, чому?
ГАЛИНА. Ні.
МАРТА. Сюрприз – це несподіванка. А у нас не люблять перемін. Не ображайтеся. Просто кава створює ілюзію якогось неспокою, збудження... А насправді тут панує спокій, тотальний спокій... Я не хочу ілюзій...
ГАЛИНА. Перепрошую, ви будете щось замовляти? Крім ілюзій у нас є чай, вино, пиво, сік...
МАРТА. Ананасовий сік, будь ласка. І попільничку.
ГАЛИНА. Одну хвилиночку.
Приносить на стіл попільничку, наливає сік, приносить.
МАРТА. Дякую. Кажуть, від ананасового соку стають тонкішими. Якби так витончитися до повного зникнення...
ГАЛИНА. (іронічно). Так, а кожна цигарка скорочує життя на 4 хвилини. Так що ви на вірній дорозі.
МАРТА. Вона надто довга...
ГАЛИНА. Ще якісь побажання?
МАРТА. Присядьте на хвилинку... (Галина сідає). Дозвольте, я вас чимось пригощу – кава, сік, вино...
ГАЛИНА. (Схоплюється). Ні, дякую. Це не в правилах...
МАРТА. Я вас прошу... Сядьте...
Галина знову сідає.
МАРТА. Я вас приголомшила... Не лякайтесь... Я не божевільна...
ГАЛИНА. Я й не думала нічого такого...
МАРТА. Це написано у ваших очах...
ГАЛИНА. (Знову схоплюється). Гаразд, тоді не буду на вас дивитися, щоб ви не читали всіляких дурниць... Перепрошую, але я маю роботу...
Іде до стійки. Марта відпускає її, цмулить сік, а тоді все-таки йде за нею.
МАРТА. Знаєте, у нас чомусь смерть стала табу, а раніше, скажімо в середні віки – до неї ставилися спокійно... Адже це нормальна річ... Ніхто її не минає...
ГАЛИНА. Може, ми змінимо тему?
МАРТА. Я відчуваю, що ви не так давно думали про це. Про смерть. Тому я заговорила з вами про це.
ГАЛИНА. Це ви теж прочитали в моїх очах?
МАРТА. Так, це теж.
ГАЛИНА. Тоді я одягну темні окуляри... Чи зав'яжу собі очі хусткою... (Іде від неї).
МАРТА (зупиняє її). Це не допоможе... Одне питання... Тільки одне, я прошу. Коли ви думали про смерть, як ви це собі уявляли?
ГАЛИНА. По-різному... Постріл, стрибок з висоти...
МАРТА. Підходили до краю і не зважились?
ГАЛИНА. Як бачите.
МАРТА. Я так само. Хоча мені подобається – летиш як птах... Але не напевне. У нашому місті немає дуже високих будинків. А раптом не розіб'єшся насмерть – стати калікою страшно...
ГАЛИНА. Страшніше ніж померти?
МАРТА. Мені – так. А про утоплення ви не думали?
ГАЛИНА. Я добре плаваю...
МАРТА. Я так само. А про повішення?
ГАЛИНА. Ні. Це точно ні.
МАРТА. Мені теж не подобається. Це якось принизливо. Кажуть же, як собаку... Хоча ви не думайте - я люблю собак, не всі породи, та все ж таки... От якби був пістолет. Натиснув на курок – і все...
ГАЛИНА. Дорого?
МАРТА. У нашому місті не продають зброю. Це треба якось підпільно діставати, а я на таке не здатна...
ГАЛИНА. А я не здатна більше слухати цю маячню...
Марта схиляється над столиком. Галина відходить, спостерігає, як та приречено бовтає склянкою, тоді повертається, підсідає до неї.
ГАЛИНА. Послухайте... Ви правда, хочете... піти з життя?.. Це серйозно?
МАРТА. Гадаєте, про таке жартують?... Ви що, боїтеся, щоб це не сталося у вашому закладі? Не бійтеся... Я не завдам вам такого клопоту...
ГАЛИНА. Я не про те... Не хочу втручатися, але... Раптом, я можу чимось зарадити? Я розумію, що я просто стороння... Але іноді легше сказати сторонньому... Що такого страшного з вами сталося? Ви молода і гарна... Ви втратили гроші, роботу? Хтось помер? Зрадив? Що?
МАРТА. Нічого такого страшного... Нічого не сталося – але це і є найстрашніше... Що не стається нічого... Це важко пояснити...
ГАЛИНА. Я спробую зрозуміти...
МАРТА. Скажи... Скажіть...
ГАЛИНА. Можна на ти.
МАРТА. Гаразд... Мабуть, у тебе виникали колись ці думки, про самогубство?
ГАЛИНА. Було, але минулося... Це не варто... Я взяла себе в руки...
МАРТА. А від чого виникали? (Пауза). Бачиш, ти питаєш, а сама не можеш розповісти.
ГАЛИНА. У мене все було добре – робота, яка мені подобалась, майже, чоловік, якого я кохала... Ми разом вчилися, зустрічались багато років, працювали в одному інституті, збирались одружитися. І раптом – він знайомиться з випадковою жінкою, порожньою, вульгарною, якоюсь провінційною офіціанткою чи барменшею - і відразу одружується! І жодних пояснень, нічого... Це була катастрофа! Та коли розповідаєш, здається банально...
МАРТА. Вона була гарна?
ГАЛИНА. Нічого особливого... Фарбована блондинка... Симпатична, але... вона йому не пара... Вони зовсім різні... Як із різних світів, це тільки сліпий не бачив...
МАРТА. І що, хіба світ зійшовся клином на ньому одному?
ГАЛИНА. Я не могла більше приходити в ці стіни, бачити його, бачити співчутливі погляди колег, це було просто пекло... Жити з цим болем. Тоді я хотіла поставити крапку... А потім вирішила все покинути, все... Все змінити... Роботу, дім, місто...
МАРТА. Боже, яка ти щаслива...
ГАЛИНА. Щаслива?!
МАРТА. Звичайно... Ти маєш бути вдячна цьому хлопцю...
ГАЛИНА. Ти жартуєш?
МАРТА. Ні... Подумай сама. Ви жили так, ніби котилися по якійсь колії – все зрозуміло, все передбачено, все приречено, і нічого не змінюється, все дико нудно...
ГАЛИНА. Неправда, мені не було нудно... У мене була цікава робота...
МАРТА. І що? Ти кинула її – і нічого... Люди змінюються, і коли навколо все лишається таким самим – стає нестерпно, це як задуха. Людям потрібне не тільки свіже повітря – все свіже, інакше вони задихаються. Цей твій хлопець перший відчув це – і вчинив, можливо, нелогічно, нерозумно, але насправді так, щоб усе змінити... І бачиш – ти теж почала змінювати своє життя... Так що будь йому вдячна... Ти стала робити спонтанні вчинки. Незбагненні... Чи не так?
ГАЛИНА. Незбагненні – можливо...
МАРТА. І головне: ти відчуваєш – любов, ненависть, біль... Відчуваєш... Ти ще знайдеш своє щастя. Раптово. Несподівано...
ГАЛИНА. А чому ти не можеш?
МАРТА. У мене все гірше... У мене нічого не змінюється. Розумієш? Все рухається по колу. Якийсь непотрібний ритуал, щодня... Усе передбачено, все відомо, все пусте... Я нічого не відчуваю ні до кого, ні до чого... Я щось роблю – а нічого не змінюється... Все таке ж прісне, ніяке... Ми дивимось фільми, читаємо книги, обговорюємо новини про чужі катастрофи... А у самих нічого не відбувається... Життя – ніби порожній нудний фільм, але ти не можеш з нього піти, бо заплатив гроші за перегляд...
ГАЛИНА. І невже так таки нічого не можна змінити?
МАРТА. Можна, я й хочу це зробити... Є один вихід... Але є одна проблема...
ГАЛИНА. У чому?
МАРТА. Я не можу сама. Мені потрібна допомога...
ГАЛИНА. Ви хочете, щоб я вам допомогла?
МАРТА. Про це дуже важко просити... Навіть не знаю з чого почати...
ГАЛИНА. Почніть з найголовнішого... Так простіше.
МАРТА. З найголовнішого – найскладніше... Убийте мене...
ГАЛИНА (відсахнулася) Досить. Це вже занадто. Я мала на увазі допомогу жити...
МАРТА. А я мала на увазі це... Все-таки, страшно, що там... Бути самогубцем і бути вбитою – велика різниця. Якщо потойбіччя існує, я не хочу потрапляти в гірше.
ГАЛИНА. Я не божевільна... Чому я маю брати на себе такий гріх?
МАРТА. Але ж для вас це не гріх – навпаки, жалість, співчуття до стражденної...
ГАЛИНА. То найміть собі кілера.
МАРТА. А ви маєте когось на прикметі?
ГАЛИНА. Ні...
МАРТА. Шкода. Я не знаю, де його знайти. І взагалі, чи водяться вони в нашому місті?
ГАЛИНА. Гадаю, вони всюди водяться...
МАРТА. Боюсь, що ні. У нас ніхто не вмирає. Це я вам по секрету кажу. Не кажіть про це нікому, особливо директору місцевого кладовища. Як він дізнається, то мене вб'є.
ГАЛИНА. Так ви ж про це мрієте.
МАРТА. Це я так фігурально кажу... І потім, чи можна довіряти кілеру? Візьме гроші – і чкурне собі...
ГАЛИНА. А якщо сплатити по факту?
МАРТА. І хто ж йому заплатить?
ГАЛИНА. Я не подумала.
МАРТА. Може, ви?
ГАЛИНА. Чому зразу я?
МАРТА. Ви маєте чесний вигляд. І потім як ви не віддасте гроші, то він і вас уб'є.
ГАЛИНА. Я не хочу мати ніяких справ з вашими кілерами!
МАРТА. Боже, про що ми говоримо! Я не маю ніяких кілерів і не знаю, як їх шукати, і скільки коштують... Ви часом, не знаєте, яка у них такса?
ГАЛИНА. Не знаю. Хіба що по детективах...
МАРТА. Це інше... Я небагата, але ви не думайте, що я хотіла скористатися вашою добрістю і то все... Я можу заповісти вам дещо.
ГАЛИНА. Мені нічого не треба.
МАРТА. Чекайте... У мене є свій невеличкий бізнес - салон весільного вбрання. Я заповім вам мою фірму...
ГАЛИНА. Ви що, знущаєтесь?
МАРТА. Чому? Мати справу з весіллям – це так гарно: завжди свято...
ГАЛИНА. Тільки не треба про весілля...
МАРТА. Перепрошую, я забула – у вас це хвора тема... Якраз позбудетесь комплексів...
ГАЛИНА. Послухайте, розмову закінчено. Я не кілерка. Ви звернулися не туди... Я нічим не можу вам зарадити.... Весільний бізнес мене не цікавить... У мене є власний. Я продаю каву, тістечка, сік... Хочете ще чогось?
МАРТА. Ні, дякую...
ГАЛИНА. Тоді допивайте ваш сік і дайте мені спокій...
МАРТА (підводиться). Гаразд. (Іде до дверей).
ГАЛИНА. З вас два п'ятдесят.
МАРТА. Що?... А, так... (Повертається, дістає гроші). Прошу... Іще одне прохання... (Дістає запрошення). Я хотіла запросити вас на свято. Сьогодні ввечері я влаштовую свято... Ось запрошення, тут адреса... На дві особи... Можете взяти з собою ще когось... А можете не брати, як хочете... Буде приємне товариство...
Іде до дверей. На порозі.
ГАЛИНА. Дякую... Не знаю, чи вдасться... А яке свято? У вас день народження?
МАРТА. Ні... День смерті... Приходьте, гадаю, буде цікаво...
Виходить, жалібно дзенькає дзвіночок. Галина завмирає із запрошенням у руках.
ГАЛИНА (зі злістю чи то на Марту, чи то на себе). Ідіотка! (Кидає запрошення на підлогу з відразою, нервово ходить, намагається якось впоратися із нервовим збудженням – може щось випити тощо).
СЦЕНА 9.
На порозі з'являється силует чоловіка, дзеленчить дзвіночок, Галина схоплюється злякано, ніби її застали зненацька. Входить Марк, сторожко оглядає приміщення, втуплюється в господиню.
МАРК. Здрастуйте.
ГАЛИНА (недовірливо). Здрастуйте.
МАРК. Можна?
ГАЛИНА (трохи розм'якає). Прошу проходьте. Вам пощастило – у нас сьогодні рекламна акція...
МАРК (пильно дивиться їй в очі). Так, мені здається сьогодні справді пощастило...
ГАЛИНА. Сьогодні відкриття кав'ярні й вам, як одному з перших відвідувачів належить безкоштовна кава. У нас багатий вибір. Подивитесь меню?...
МАРК. Я не це мав на увазі... (Пильно дивиться).
ГАЛИНА. А що?...
МАРК. Не здогадуєтесь?
ГАЛИНА. Ні... (Всміхається лукаво).
МАРК. Не те, що ви подумали...
ГАЛИНА. Я взагалі нічого не думала...
МАРК. Не може бути...
ГАЛИНА. Чому? Що тут неймовірного?
МАРК. Людина не може не думати. Тобто, може. Але для цього потрібна неймовірна концентрація, медитативні вправи, на це здатні одиниці серед індійських йогів... Сподіваюсь, ви не йог?
ГАЛИНА (всміхається). Ні, не йог, вірніше, не йогиха, чи не йожка, як правильно?
МАРК. Я так і думав, що ви не та, за кого себе видаєте...
ГАЛИНА. Ви говорите загадками...
МАРК. Навпаки, я намагаюсь їх розгадувати...
ГАЛИНА. Це радує... А то у мене таке враження, нібито тут всі полюбляють загадувати загадки...
МАРК. Ми говорили про вас...
ГАЛИНА. Можливо, я й не та, але я намагаюсь бути тою... То яку каву ви вибираєте? По-французьки, по-бразильськи, по-ірландськи... Є багатий вибір тістечок...
МАРК. А спиртні напої у вас є?
ГАЛИНА. Так, звичайно... Ось меню...
МАРК. Так-так... А ліцензія на продаж у вас є?
ГАЛИНА. Є...
МАРК. Дивно...
ГАЛИНА. А ви що, з податкової? У мене всі документи в порядку...
МАРК. Ні... Хоча для вас було б краще, аби я був із податкової...
ГАЛИНА. Ви знову говорите загадками...
МАРК. Нічого, скоро ви все зрозумієте...
ГАЛИНА. Може, ви спершу виберете столик?
МАРК. Вам так хочеться мене засадити? Знаєте, а я теж умію це робити... (Лукаво). Розумієте мене?
ГАЛИНА (розгублено). Не дуже...
МАРК. Нічого, скоро зрозумієте... (Бачить запрошення на підлозі). А що це у вас тут валяється... Неприбрано...
ГАЛИНА (кидається піднімати). Це випадково випало... (Ховає). То що ви будете? Яку каву?
МАРК. Я не буду кави...
ГАЛИНА. Це безкоштовно...
МАРК. Тим більше... Безкоштовний лише сир у пастці на мишей. Так що не наполягайте...
ГАЛИНА. Та хто на вас наполягає? Це просто рекламний сюрприз...
МАРК. Знаю я ваші рекламні штучки. Спершу все на шару, а потім лишаєшся без штанів...
ГАЛИНА (різко). Запевняю вас, що не маю ні найменшого бажання бачити вас без штанів.
МАРК (всміхається). Це не те, що ви подумали...
ГАЛИНА. Я нічого не думала... Тобто, нічого такого, про що ви подумали...
МАРК. О, значить, таки подумали...
ГАЛИНА (сердито). Що ви будете? Або замовляйте, або... звільніть приміщення...
МАРК. Навіть так? А де ж ваше гасло: клієнт завжди правий?
ГАЛИНА. Якщо це клієнт, то він дає замовлення...
МАРК. Гаразд... Для початку 100 г коньяку... Якогось хорошого, на ваш вибір.
ГАЛИНА. Так, що ще?
МАРК. Поки що все... Там далі буде видно...
Він сідає, вона мовчки проходить до стійки і наливає чарку, відносить назад, ставить на стіл. Так само мовчки відходить до стійки і починає протирати і так чисті келихи. Він прискіпливо оглядає чарку з коньяком, дістає гумові рукавички, одягає їх, потім обережно бере за денце чарку, дивиться її на світло, ставить.
ГАЛИНА. Якщо вам не подобається чарка, я можу замінити...
МАРК. Ні-ні, все нормально... Ця чарочка мене навіть дуже влаштовує.
Марк дістає з портфельчика причандали для зняття відбитків пальців і починає знімати відбитки Галини з чарки. Потім дістає якусь теку, виймає з неї аркуш, порівнює. Задоволено посміхається. Вона спостерігає за цим впівока. Напруження сягає критичної межі. Він підводиться, бере один аркуш і йде до неї.
ГАЛИНА. Ви чогось ще хотіли?
МАРК. Так, (показує їй фото прикрас). Вам знайомі ці речі?
ГАЛИНА. Мені?... Ні... А чому?... Це не моє...
МАРК. Саме не ваше. У тім то й річ... Так ви заперечуєте, що ви бачили ці речі?
ГАЛИНА. Ну, не так що стовідсотково, може десь бачила, але не звернула уваги...
МАРК. Але в руках не тримали?
ГАЛИНА. Ні. Оцього я точно не пам'ятаю...
МАРК. Занотуємо... У вас був шанс... Але ви його згаяли...
ГАЛИНА. Який ще шанс?
МАРК. На щиросерде зізнання...
ГАЛИНА. У чому? Я не маю жодного відношення до цих цяцьок...
МАРК. А ви знаєте, скільки ці "цяцьки", як ви висловились, коштують? Хоча, напевно знаєте, інакше навіщо було їх красти...
ГАЛИНА. Що? Красти? Що ви собі дозволяєте? Як ви смієте?
МАРК. Смію, бо маю докази.
ГАЛИНА. Докази? Це повний абсурд.
МАРК. А тоді як ваші відбитки пальців опинилися на шкатулці з украденими прикрасами, а також на замку зламаного сейфа?
ГАЛИНА. Якого сейфа? Що ви верзете? Це неможливо...
МАРК. Дактилоскопія – дуже точна наука. Вона не обманює... Ось ваші відбитки пальців, а ось відбитки зняті з сейфа... (Дістає папірці і кладе перед нею). А ось фото зламаного сейфа, пізнаєте місцевість?
ГАЛИНА. Я нічого не пізнаю, я ніколи там не була, це все липа! (Скидає теку, і аркуші розсипаються на підлогу).
МАРК (збирає аркуші). Дарма ви так... Нерви лікувати треба. М'ята, ромашка, меліса... Не пробували?
ГАЛИНА. Це вам потрібно лікувати... голову. Хто ви такий, взагалі?
МАРК. І взагалі, і зокрема я детектив. Розслідую одне пограбування. Сліди привели мене до вас, я зробив перевірку – і ось, будь ласка – документальне підтвердження. Хоч би одягли рукавички – яка легковажність...
ГАЛИНА. Це все повний абсурд.
МАРК. Погляньте правді в очі. Відбитки – ваші. А ще й парфуми... (Він повів носом). Пачулі, чи не так?
ГАЛИНА. Так, то й що з того?
МАРК. Так же пахло на місці злочину...
ГАЛИНА. Це нічого не доводить... І де ж украдене? Чи ви збираєтесь мені підкинути?
МАРК. Прикраси ви вже, мабуть, реалізували, а гроші вклали в цю кав'ярню...
ГАЛИНА. Що?! Це мої власні гроші!
МАРК. І звідки ж вони взялися, скажіть на милість? Ви так багато заробляли?
ГАЛИНА. Це вас не стосується...
МАРК. Це стосується мого бідолашного клієнта, а отже й мене.
ГАЛИНА. Гаразд, я продала квартиру в столиці...
МАРК. І ви гадаєте, вам хтось повірить? Людина продає квартиру в столиці, кидає роботу для того щоб зайнятися типу бізнесом в цій дірі? Не смішіть. Хто вам повірить? Це позбавлене будь-якої логіки і здорового глузду...
ГАЛИНА. Моя логіка вас не стосується.
МАРК. Натомість вона стосується суду і слідства.
ГАЛИНА. От слідство і розіб'є ваші підтасовані факти вщент.
МАРК. Сумніваюсь. А у вас є алібі? Що ви робили позаминулого місяця 13-го числа?
ГАЛИНА. 13-го? А який це був день?
МАРК. П'ятниця.
ГАЛИНА. П'ятниця... Що ж було тоді... Боже, це було так давно... Я не пам'ятаю... Мабуть, була в інституті... А о котрій?
МАРК. Ха, так я вам і сказав, о котрій... Це таємниця слідства. Кажіть про весь день... Чи є у вас алібі на кожну хвилину?
ГАЛИНА. Боже, чому я маю вам щось доводити? Ви ж не з міліції? Я не зобов'язана вам відповідати...
МАРК. А ви дуже хочете, щоб я передав це в міліцію? Я можу...
ГАЛИНА. Ну давайте, чого ви чекаєте? Передавайте...
МАРК. У мене є інша пропозиція... Розійтися по-мирному.
ГАЛИНА. Прекрасна пропозиція... Тільки заплатіть за коньяк...
МАРК. За однієї умови. Ви платите мені 10 тисяч, а я не передаю матеріал клієнту.
ГАЛИНА. Овва... Це що, шантаж?
МАРК. Боже, які високопарні слова, з яких дешевих бульварних романів ви їх нахапалися? Це ділова угода. Бізнес. І не більше.
ГАЛИНА. Який же ви...
МАРК. Сподіваюсь, кандидат наук не буде опускатися до нецензурних виразів...
ГАЛИНА. А звідки ви знаєте?
МАРК. Я багато чого про вас знаю... Як бачите... Хочете поекспериментувати і перевірити, чи сприймуть в міліцію цю теку всерйоз? Гадаєте, не захочуть отримати справу на блюдечку? Наївна ви людина...
ГАЛИНА. Я не маю грошей...
МАРК. Ви маєте нерухомість... а може, у вас є інші варіанти... Я вас не жену... Подумайте... Все-таки, потрапити у в'язницю...
ГАЛИНА. А ви знаєте, що є стаття за шантаж? І я теж можу вас посадити...
МАРК. Коли вийдете з тюрми? Боюсь, це буде не скоро... Подумайте... Я скоро прийду за відповіддю...
ГАЛИНА. Ви... ви...
МАРК. Я знаю, хто я... А от коньяк у вас, до речі, препоганючий... Підробка, чи що...
ГАЛИНА. Це ви самі... підробка. Ви що, шукаєте привід не платити?
МАРК. Та ні, що ви... От гроші... (висипає дріб'язок на підлогу). Перепрошую... (Починає збирати, вона теж збирає і рахує, він схиляється до неї, майже інтимно). Знаєте, за що я більше люблю монетки, а не паперові гроші?
ГАЛИНА. І за що?
МАРК. На них добре залишаються відбитки пальців... Ось... (віддає їй зібране). Здачі не треба. До зустрічі...
Виходить, ляскаючи дверима. Дзвенить дзвіночок. Галина знеможено опускається. Розглядає папірець із відбитком і власні пальці.
ГАЛИНА (бурмоче). Не може бути... не може... це абсурд...
СЦЕНА 10.
Дзвоник знову дзвенить, входить Тінь, тримаючи в руках банку з фарбою.
ГАЛИНА. Ти повернулась? (Схоплюється і прямує до Тіні). Як добре, що ти повернулась, Тінь... Що це ти тримаєш?
ТІНЬ. Я дістала срібну фарбу...
ГАЛИНА. Срібну фарбу? Хіба я... А-а, так...
ТІНЬ. Вони бояться срібла...
ГАЛИНА. Хто вони?
ТІНЬ. Одержимі, ті, що в полоні... Їх треба звільнити... Душі... Тоді вернеться Дощ.
ГАЛИНА. Який дощ?
ТІНЬ. Той самий Дощ. Він завжди вертається...
ГАЛИНА. І що з ним робити?
ТІНЬ. Парасолька. Потрібна парасолька. Ви казали...
ГАЛИНА. А, так, я обіцяла виділити парасольку.
ТІНЬ. Потрібно її пофарбувати...
ГАЛИНА. Зрозуміло... Тобто, не зовсім, але все одно. Став її сюди. Я починаю вірити, що тут не все чисто... Або я збагну, що тут відбувається... або збожеволію...
Виносить парасольку, розстеляє газети, кладе на них парасольку. Дивиться на двері.
ТІНЬ. А тут зручно?
ГАЛИНА. А ми зараз замкнемо... Буцімто у нас обід. Або... Технічна перерва...
Замикає двері. Повертається до стійки. Тінь розташовує парасольку.
ГАЛИНА. А що ми потім будемо робити з цією парасолькою?
ТІНЬ. Підемо до них...
ГАЛИНА. А де ж ми їх будемо шукати, цих одержимих?..
ТІНЬ (знизує плечима). Вони всюдисущі.
ГАЛИНА. Сущі то всюди, але десь же вони живуть?.. Стривай... (Шукає запрошення, натикається на нього). Ось... Запрошення. Марта Війт запрошує на день своєї смерті... Четверта година... Тут на двох. Слухай, Тінь, підеш зі мною, га? Ходімо. Мені з тобою буде якось легше. Я хочу вивести їх на чисту воду...
ТІНЬ. Тут немає чистої води... Для цього потрібен дощ...
ГАЛИНА. Нічого ми знайдемо чисту воду... Куди він від нас подінеться, той дощ?
ТІНЬ. І ми візьмемо з собою срібну парасольку?
ГАЛИНА. Візьмемо, якщо так треба, то візьмемо...
ТІНЬ. Піду.
ГАЛИНА. А ти покажеш мені дорогу, бо я ще в ваших вулицях не розбираюсь...
ТІНЬ. Зорі покажуть нам дорогу.
ГАЛИНА. Та які зорі – світло надворі.
ТІНЬ. Я їх відчуваю...
ГАЛИНА. А-а, ясно... Тоді закриємось і давай фарбувати нашу парасольку. Гадаю, до четвертої встигнемо... Не знаєш, ця фарба швидко сохне?
ТІНЬ. Тут усе швидко сохне... Тут пустеля...
ГАЛИНА. Чудово... Тоді встигнемо. Зараз я пошукаю пензлі – тут мали лишитися після ремонту...
Галина і Тінь починають фарбувати парасольку. Затемнення.
КАРТИНА 3.
СЦЕНА 11.
Помешкання Марти і Марка. Марта приміряє весільну сукню. Вона біла, але строга, не надто пишна. З'являється Марк спостерігає за нею, потім починає аплодувати. Марта різко повертається.
МАРК. Браво...
МАРТА. Ти чого? Я дарма вдягнула? Мені не личить?
МАРК. Чому? Навіть дуже...
МАРТА. А навіщо це?
МАРК. Що ти нарешті зважилась... Переступила через умовності, начхала на забобони...
МАРТА. Я вже давно переступила через усе... І на все начхала...
МАРК. Тільки не впадай в меланхолію... Скоро гості...
МАРТА. Боже, як вони мене дістали...
МАРК. Та невже? Що це з тобою? Мені здавалося, Андрій тобі подобається... Ти так загравала...
МАРТА. Це тільки здалося...
МАРК. Хіба?... За ним усі жінки сохнуть...
МАРТА (марно намагається впоратися із застібкою, все більше дратуючись). Тут усі сохнуть – чоловіки, жінки, геть усі поспіль... І не за ним, а просто так... Он я уже давно засохла... Допоможи застібнути...
МАРК (застібає і цілує в шию). Я навіть трохи ревнував...
МАРТА (різко відсторонюється). Ти ревнував? Не сміши... Хіба ти можеш ревнувати?... Тобі завжди було однаково...
МАРК. Неоднаково, і ти це знаєш...
МАРТА. Тобі все однаково, на все начхати, крім цієї клятої гри...
МАРК. Клятої? Ти що? Хіба ти в неї не граєш? І доволі успішно... До речі, як успіхи? Тобі вдалося її розіграти?
МАРТА. Здається...
МАРК. Ти віддала їй запрошення?
МАРТА. Віддала...
МАРК. І як думаєш, вона прийде сьогодні?
МАРТА. Не знаю, я не певна...
МАРК. У мене все тіп-топ. Налякалася по-справжньому... Я й не сподівався... Мабуть, уже була доведена до краю... Тобто, вона заперечувала, але в очах був страх... Ти чуєш?
МАРТА. Чую... Мені все одно... Мені жаль її... Я більше не хочу грати...
МАРК. Не хочеш? Приїхали... Хіба не ти казала, що це єдине, що справді вдихає життя, хвилює кров? Це не твої слова?
МАРТА. Можливо, не пам'ятаю...
МАРК. Зате я пам'ятаю дуже добре.
МАРТА. В кожному разі я більше не хочу грати. Мені все набридло...
МАРК. Ти хочеш вийти з гри? Це не за правилами...
МАРТА. Мені однаково...
МАРК. Ти просто зробила дурну ставку і тепер бачиш, що програєш... Вона не залишиться... А ти страх як не любиш програвати...
МАРТА. Якраз я думаю – вона залишиться... Але я все одно не хочу грати...
МАРК. Тобі доведеться дограти...
МАРТА. А якщо ні, то що? Що ти зробиш? Що?
МАРК. Я ще не знаю, але...
МАРТА. Кинеш мене?
МАРК. Я ніколи тебе не кину... Я люблю тебе... Але я перестав тебе розуміти...
У двері різко лунає дзвінок.. Обоє завмирають.
МАРК. Ну що, хто це, Андрій чи П'єро?
МАРТА. Обоє.
МАРК. Так ти виходиш із гри?
Дзвоник лунає знову.
МАРТА. Я дограю. Іди відчиняй. Я зараз повернуся...
Марта виходить за сцену. Марк відчиняє двері – на порозі Андрій і П'єро.
МАРК. Прошу-прошу, проходьте... Ви сьогодні в синхрон?
П'ЄРО. Чисто випадково...
Чоловіки ручкаються і проходять всередину.
МАРК. Уявляєте, Марта зрозуміла за дзвоником, що ви прийшли удвох...
АНДРІЙ. Потрясаюче... Як це їй вдається?
МАРК. Поняття не маю... Шалена інтуїція.
П'ЄРО. А де сама Марта?
МАРК. Наводить останні штрихи...
П'ЄРО. Ясно... Як успіхи? Тобі вдалося?
МАРК. По-моєму, цілком... А у вас?
П'ЄРО. Я дав їй подумати... Пропозиція її приголомшила, вона іншої породи. Тотально іншої. Розумієш? Сильна жінка... Так що, перемога легкою не буде...
МАРК. Тим цікавіше грати... А ти як, Андрію?
АНДРІЙ. Важко сказати... Цікава жінка... Непроста...
П'ЄРО. Оце точно.
АНДРІЙ. По-перше, вона справді знається на історії, я ледь не "лопухнувся", а якщо відверто, то й "лопухнувся"...
П'ЄРО. Вона ж кандидат наук...
МАРК. Нарешті у тебе знайшовся достойний противник...
АНДРІЙ. Не в тім річ. Вона непередбачувана. Моя мотивація виявилась слабенькою.
П'ЄРО. І що, вона відмовилась?
АНДРІЙ. У неї виникла своя пропозиція... Вгадайте, яка?
П'ЄРО. Гроші?
АНДРІЙ. Холодно.
МАРК. Я пас...
АНДРІЙ. Убивство.
П'ЄРО. Овва... Кривава помста?
АНДРІЙ. Приблизно.
МАРК. Той самий чоловік?
АНДРІЙ. Ні, та сама жінка... Його вона, мабуть, ще любить. Не втрачає надії...
П'ЄРО. Ти так заздрісно кажеш...
МАРК. Ну, невже запав? Розколюйся...
АНДРІЙ. Та ну, просто цікава жінка...
П'ЄРО. І фігурка нічого так... Запав-запав, це ж видно неозброєним оком.
МАРК. А як вона?
АНДРІЙ. Після моєї пропозиції – я для неї порожній номер. Вар'ят і жінконенависник.
П'ЄРО. Не дрейф... Коли це ти пасував перед жінками?
МАРК. (іронічно). От уб'єш для неї пару-трійку дівчат, і вона тебе заповажає...
З'являється Марта у весільній сукні і прикрасі, яку напередодні подарував Андрій. Прикраса виглядає дивно в такому поєднанні.
П'ЄРО. Марточко, ти просто божественна! Не знаю що хвалити – красу чи талант?
МАРТА. Можна оптом... Буде дешевше... А хто кого збирається вбивати?
П'ЄРО. Поки що нікого. Андрію це невигідно. Якщо прибрати суперницю, його пасія може повернутися до колишнього коханого...
АНДРІЙ. Та яка пасія... Такого вже нагородили...
МАРК. Здається, Андрій закохався...
МАРТА. Це щось новеньке... Невже в цю чужинку?
АНДРІЙ. Та не слухай ти - це вони "вистібуються".
МАРТА. Диму без вогню не буває, сам знаєш...
П'ЄРО. До речі, так а вона буде сьогодні чи ні? Марто, ти віддала запрошення?
МАРТА. Віддала, тільки я не певна, чи вона буде...
П'ЄРО. Ну то будемо розважатися помаленьку. Нам і так непогано...
МАРК. До речі, я зараз принесу своє фірмове Токайське 38-го року...
АНДРІЙ. Ти ж казав 48-го...
МАРК. Те ми вже випили... Сьогодні з іншої партії... Чекайте – я миттю...
Лунає дзвінок у двері. Всі завмирають.
СЦЕНА 12.
П'ЄРО (пошепки). Це вона?
МАРТА. (Так само). Мабуть... То що, сценарій лишається той самий?
АНДРІЙ. Зорієнтуємось по ходу...
Марта перезирнулася з Марком і йде відчиняти. Входять Галина і Тінь з розкритою срібною парасолькою.
ГАЛИНА. Здрастуйте, це ми... можна?
МАРТА. Прошу, проходьте...
ГАЛИНА (розгублено озирається). Ви всі тут?... (Тіні тихо). Тсс... Вони змовилися...
ТІНЬ (теж тихо). Звичайно.
МАРТА. Це чудово, що ви згодились прийняти наше запрошення...
Галина з Тінню намагаються просунути парасольку, але їм це не дуже вдається.
ГАЛИНА. Перепрошую... (Тицяє парасольку іншим боком).
МАРТА. Може, ви її спершу складете?
ГАЛИНА. Я б із задоволенням... Але після того, як її пофарбували, вона чомусь не складається...
МАРТА. Може, я спробую?
ГАЛИНА. Будь ласка...
Марта намагається скласти, також безуспішно.
МАРТА (до чоловічої половини гостей). Ну що ви там стали, як... Бачите, у нас аварія... Допоможіть чи що...
Чоловіки кинулися до дверей як по команді і стали разом складати, докладаючи титанічних зусиль... А Галина марно намагалася врятувати парасольку від остаточного зламу, а їх самих – від фарби.
МАРК. На себе тягни...
П'ЄРО. Та не так...
ГАЛИНА. Обережно, пофарбовано!...
АНДРІЙ (дивиться на вимазану руку, Галині). Пізно... (Марку). Відійди, ти заважаєш...
МАРК. А сам...
ГАЛИНА. Тільки не зламайте!
АНДРІЙ. Еврика! А ну відійдіть...
Андрій обережно береться за ручку парасольки і вносить її у двері боком, а тоді церемоніально підносить Галині. Вона всміхається... Всі аплодують. Непомітно для всіх входить Тінь і стає біля дверей у тіні.
МАРТА. Браво!
ГАЛИНА. Дякую... Перепрошую, я не хотіла завдати стільки клопоту...
МАРТА. Знайомтеся, панове, це Галина... Вона люб'язно погодилася приєднатися до нашого товариства... Будемо святкувати разом... А це Марк, П'єро..
П'ЄРО. Взагалі-то Петро, але всі друзі називають так...
МАРТА. Андрій...
ГАЛИНА. Ми вже, здається, знайомі... (Оглядає всіх). То ви всі – одна компанія?
МАРТА. Можна сказати і так...
ГАЛИНА. Тоді зрозуміло... (Повертається до дівчини в кутку). А це Тінь... Її так звати – Тінь... Вона зі мною. Ви ж казали, що запрошення на двох... Тому я запросила...
МАРТА. Все в порядку... Проходьте, почувайтеся як вдома...
Галина входить, оглядається, ставить парасольку. Тінь, озираючись, проходить і стає в інший куток.
П'ЄРО. Перепрошую, а навіщо ви брали парасольку? Хіба збирається дощ?
Всі, крім Галини і Тіні, починають сміятися, як від веселого жарту.
ГАЛИНА. Ні... це про всяк випадок... А що тут такого смішного?
МАРК. Відразу помітно, що ви здалеку... В нашому місті уже забули, що таке дощ...
П'ЄРО. Справді, у нас дуже посушливо... Ви ж у нас недавно. Вам подобається в нашому місті?
ГАЛИНА. Так, дуже гарно, хоча я й люблю дощ...
Андрій спостерігає за нею, але мовчить. Галина уникає його погляду.
МАРК. Навіть кав'ярню так назвали – "Під парасолькою"...
ГАЛИНА. Парасолька може ховати не лише від дощу, а й від сонця... До речі, в перекладі з французької "парасоль" – це саме від сонця...
П'ЄРО. Та все ж таки, парасолька асоціюється зі зливою...
МАРК. То у вас як у тому пасажі про рушницю: якщо в першому акті висить рушниця, то в останньому вона має вистрілити?
ГАЛИНА. Ви цілу концепцію підвели... Все простіше...
П'ЄРО. До речі, я вибруднився в срібний колір... Ви що, пофарбували її оце щойно?
ГАЛИНА. Так...
МАРК. Помилуйте, навіщо?
ГАЛИНА. Це запропонувала Тінь, а мені сподобалось... Чом би й ні. Це оригінально...
МАРТА. Так, ви вже замучили бідолашну дівчину питаннями... Я її у вас забираю... Є таке поняття "хочеться" – для жінки це зрозуміло... Галино, ти не хочеш мені трохи допомогти – принести келихи?
ГАЛИНА. Так, звичайно... А Тінь, може...?
МАРТА. Ходімо всі разом.
Галина робить запрошувальний знак Тіні. Жінки виходять (це якесь помітне приміщення – наприклад, авансцена, або за ширмою – воно освітлюється, все інше – в тіні, тут висить колекція білих суконь).
ГАЛИНА. У вас дуже гарна сукня... Це ви самі?
МАРТА. Так, це із моєї колекції. Тієї самої. Та це не краща... Ось дивіться... (Показує вбрання).
ГАЛИНА (розглядає, Тінь теж підходить і проводить рукою по сукні). Яке чудо...
МАРТА. Мої мертвонароджені діти...
ГАЛИНА. Чому мертвонароджені?
МАРТА. Їх ніхто не купує...
ГАЛИНА. Вони просто чекають свого часу...
МАРТА. У нас ніхто не одружується...
ГАЛИНА. Чому?
МАРТА. Не знаю... Пустеля... (Схоплюється). Послухайте, виберіть щось для себе, на свій смак... Я хочу зробити вам подарунок...
ГАЛИНА. О ні, це дуже дорогий подарунок, я не можу його прийняти...
МАРТА. Від цього не можна відмовлятися... Це як остання воля... На прощання...
ГАЛИНА. Якщо ви хочете, я куплю у вас згодом... Коли буде потреба...
МАРТА. Я так відчуваю, що у вас скоро буде потреба... У тебе... Ось побачиш... Але це подарунок, я так хочу, не ображай мене...
ТІНЬ (розглядає сукні). Можна, я візьму це?
МАРТА (здивована). Так, бери...
ТІНЬ. Я приміряю...
МАРТА. Звичайно – он там є дзеркало... Ну, Галю, вибирай...
ГАЛИНА. Тоді я візьму це... (Показує на іншу сукню).
Жінки починають перевдягатися. Світло у них гасне, натомість запалюється світло у чоловіків.
МАРК. І чого це вони так довго?
П'ЄРО. Жінки, що ти хочеш... Коли вони збираються разом, то починається ля-ля-ля-ля... безупинно, їхня жіноча сутність виростає у математичній прогресії. (До Марка, тихо). До речі, яку ти назвав їй суму?
МАРК. (Теж тихо). Десять тисяч, а що?
П'ЄРО. Я теж. Мабуть, це виглядало підозріло, ніби ми змовились...
МАРК. Ну й що з того? Важливо, чи піддасться вона на провокацію...
Андрій демонстративно відвернувся й дивиться у вікно.
П'ЄРО. Андрію, а ти чого як у воду опущений?
АНДРІЙ. Яка там в біса вода у нашій пустелі...
П'ЄРО. От і я про те саме... Ти що і правда запав на неї?
АНДРІЙ. Вона навіть не дивиться в мій бік...
МАРК. Та це ж вірний знак, що ти їй не байдужий... Серйозно... Головне, не пасуй...
На порозі з'являються три жінки у весільних вбраннях, з келихами і закусками на тацях. Андрій приємно вражений. Галина це помічає. Марта дуже бліда, з пляшкою "Токайського".
П'ЄРО. Супер. Марто, ти неперевершена модельєрша...
МАРТА. Була... Я вирішила зав'язати... Все. Фініта ля комедіа. Марку, відкоркуєш пляшку?
МАРК. Уан момент.
Всі збираються довкола столу – стоячи, "а ля фуршет". Марк підхоплює пляшку, жінки роздають келихи, ставлять страви, Марк відкорковує, чоловіки підставляють келихи, ллється вино, веселий шум. Андрій намагається триматися поблизу Галини, але вона відходить від нього. Тінь непомітно прослизає до келиха Марти і щось кидає (сипле) в нього. Вона робить це як роблять щось таємне. Ніхто не звертає на це уваги. Але публіка може помітити.
П'ЄРО (Галині). Вам наливати?
ГАЛИНА. Трішечки...
П'ЄРО (тихо). Я не хочу вас квапити, та не можу втриматись, щоб не нагадати... Ви ще напевно, не встигли подумати?...
ГАЛИНА. Чому? Встигла...
П'ЄРО. Можу собі уявити це рішення...
ГАЛИНА. Навряд... Знаєте, я подумала, це цікаво – спробувати трохи пожити так, ніби твоє тіло – не твоє тіло, а чиєсь, пожити ніби без тіла... А гроші можете передати он тому панові... Ви ж із ним домовлялись, чи не так?
П'ЄРО. Я домовлявся? Про що?
ГАЛИНА. То вже ваші справи – як і про що... Але передача грошей – тільки в моїй присутності...
Галина відходить в інший бік. П'єро лишається стояти замислений. Марк дивиться на нього запитально. Він знизує плечима. Марк посувається до Галини.
МАРК. Вам якої канапки покласти?
ГАЛИНА. Дякую, я поки не хочу...
МАРК. Обережно, бо захмелієте...
ГАЛИНА. А може, я цього хочу?... А ви що, з канапок теж знімаєте відбитки пальців?
МАРК. З канапок – ні... (Тихо). То як, ви ще не дістали гроші?
ГАЛИНА. Майже дістала... Тільки у мене прохання. Таємне... Відійдемо? (Беруть келихи і усамітнюються). Після того, як я з вами розрахуюсь, можете скласти таке ж липове досьє на отого пана (показує на П'єро).
МАРК. І в чому ж буде його злочин?
ГАЛИНА. У згвалтуванні...
МАРК. Потрібні докази.
ГАЛИНА. Докази будуть. А гроші ми поділимо 50 на 50. Як вам така пропозиція?
МАРК. Я подумаю...
ГАЛИНА. Думайте...
Відходить на інший кінець столу. П'єро питально дивиться на Марка, той підводить очі вгору. До Галини підходить Андрій.
АНДРІЙ. Чому ви мене уникаєте?
ГАЛИНА. Я? Хіба?... До того ж, я так зрозуміла, що жіноче товариство вам неприємне... Вас цікавлять тільки діти...
АНДРІЙ. Можна вас на хвилинку. (Відводить убік). Я хотів перепросити... Здається, я наговорив вам дурниць... Образив...
ГАЛИНА. Та ні, ви говорили доволі коректно, по-діловому...
АНДРІЙ. Забудьте це все, давайте почнемо наше знайомство спочатку...
ГАЛИНА. А ви що, відмовляєтесь від своєї пропозиції?
АНДРІЙ. Я розумію, що виглядав абсурдно...
ГАЛИНА. Зовсім ні...
АНДРІЙ. Ви кажете це із ввічливості...
ГАЛИНА. Зовсім не із ввічливості... Я хотіла пристати на вашу пропозицію...
АНДРІЙ. Що?!
ГАЛИНА. Ну так, я хотіла погодитись... Але за однієї умови...
АНДРІЙ. Когось убити? Здається, я не здатен на це...
ГАЛИНА. Ні. Я хочу, щоб ви стали моїм коханцем. На це ви здатні?
Пауза. Андрій приголомшено дивиться на неї. Всі мимоволі спостерігають за ними.
АНДРІЙ. А, зрозумів. Ви жартуєте?
ГАЛИНА. Ні... Я не бачу тут нічого смішного... То як?
АНДРІЙ. Ви мене здивували... Навіть приголомшили.
ГАЛИНА. Взаємно. Ви мене теж здивували.
АНДРІЙ. То вже може не городити город, а просто одружитися?
ГАЛИНА. Це пропозиція?
АНДРІЙ. Ловите на слові?
ГАЛИНА. Я нікого не ловлю, ви самі це сказали... Чи знову хочете відмовитись?
АНДРІЙ. Я цього не казав...
ГАЛИНА. Тоді я подумаю...
Галина відходить. Андрій дивиться їй навздогін. Марта стає на якесь узвишшя.
МАРТА (голосно). Панове, я прошу уваги. Я рада, що всім весело. Та чи не час уже згадати, чому ми всі сьогодні зібралися?...
П'ЄРО. Щоб привітати нашу прекрасну Марту зі святом....
МАРТА. Так, сьогодні свято – день моєї смерті.
ГАЛИНА (Андрію, тихо, злякано). Це що, всерйоз?
Андрій робить їй знак, прикладаючи палець до губів – "тихо", всміхається, буцімто це жарт.
МАРТА. Ви знаєте, що серед нас є видатний спеціаліст, головний церемоніймейстер і майстер поховальних справ – наш дорогий П'єро. Перше слово тобі...
Оплески, П'єро виходить в центр.
П'ЄРО. Дорогі колеги. Люба Марто, ти знаєш, як ми всі тебе шануємо і любимо, який незабутній слід ти залишила в наших серцях. І тому в цей день, такий важливий для тебе, я хочу побажати тобі легкого шляху у неземний світ. Щоб потойбіч життя тебе зустріли гарячі обійми рідних і близьких, які вже встигли покинути нас і відійти до іншого світу. Я хочу побажати тобі, щоб на тому світі, позбавленому тілесної оболонки і відповідно тілесних мук, ти відчувала задоволення і радість єднання із усім сущим. А зі свого боку я зроблю все можливе і навіть неможливе, щоб твій відхід був врочистим і строгим, одне слово, пам'ятним для всіх нас, хто знав і любив тебе. Тому я відразу можу показати зразки нашої продукції, щоб ти вибрала на свій смак – вінки і таке інше... (Як фокусник дістає альбом із зразками).
АНДРІЙ. Слухай, ну ти прямо, як рекламний агент... Так не годиться...
П'ЄРО. Гаразд-гаразд, тоді головний сюрприз – ескіз пам'ятника...
МАРТА. Як, уже? Так швидко?
П'ЄРО. Ображаєш. Я готувався заздалегідь... (Показує ексіз). Ну, як вам?
МАРТА. Не дуже схоже, але гарно...
П'ЄРО. Це ж витвір мистецтва, а не фотокопія...
МАРК. Так, я не зрозумів, а де тут тост? Пити будемо чи як?
П'ЄРО (піднімає келиха). Марто, за тебе! Земля тобі пухом...
Всі випивають, крім Марти. Галина спостерігає за нею. Марта поставила келих і ледь похитнулася.
МАРК. Марто, що таке?
МАРТА. Ні-ні, нічого, щось голова обертом... Це, певно, задуха...
МАРК. Відчинити ще вікно?...
МАРТА. Спробуй, але боюся, не допоможе...
Марк іде відчиняти вікно.
ГАЛИНА. Така задуха, ніби перед дощем...
АНДРІЙ. Ти так любиш дощ?
ГАЛИНА. Дуже...
МАРК (повертається, до всіх). Панове, я хочу приєднатися до чудового тосту П'єро і побажати Марті, щоб на тому світі здійснилися всі її мрії, які з якихось причин не здійснилися тут. І ще зі свого боку додати, що докладу всіх зусиль, щоб відхід Марти справді став подією не тільки в нашому місті, а й далеко за його межами. Щоб усі мас-медіа тільки про те й говорили – на перших шпальтах, перших каналах – всюди... Громадський резонанс я гарантую...
МАРТА. Дякую, Марку. Сподіваюсь, ти теж мене не забудеш... Мені важливо тільки те, щоб ти мене не забув...
МАРК. Я - ніколи. За тебе, Марто. Довга пам'ять тобі, Марто...
Марк починає співати, а П'єро з Андрієм підхоплюють – "Довгії літа" тільки замість "літа" співають "пам'ять". Потім аплодують, випивають. Марта знову відставляє келиха. Марк і Марта на авансцені.
МАРК (тихо). Що з тобою? Чому ти не п'єш?
МАРТА. Я почуваюсь дуже зле. Мені страшно, Марку.
МАРК. Мені це не подобається. Може, припинимо це все і спровадимо гостей, а ти приляжеш, відпочинеш?
МАРТА. Ні-ні... Я відбуду до кінця... Але це востаннє, чуєш?
МАРК. Як хочеш, я тебе не силував...
МАРТА. Я знаю... Марку, ти мене любиш?
МАРК. Люблю... Чому ти питаєш?
МАРТА. Просто так... Захотілося почути...
До центру виходить Андрій.
АНДРІЙ. Прошу хвилинку уваги, панове. Я хочу приєднатися до побажань своїх попередників. І зі свого боку побажати, щоб слава про тебе довго жила серед людей і діло твоє, те, що робить жінок ще гарнішими і щасливішими, продовжувалося у віках. Бо як вічна краса, так і вічне людське прагнення до вдосконалення.
МАРК. Ну ти загнув...
П'ЄРО. Не збивай людину...
АНДРІЙ. І ще я хочу повідомити, що невдовзі в нашому музеї з'явиться нове поповнення – експозиція, присвячена життю і творчості пані Марти Війт, вельмишановної громадянки нашого міста. Тут же буде експоновано не лише деякі особисті речі, а й колекція весільного вбрання.
МАРК. Ура! Гіп-гіп, ура, віват, Марто!
МАРТА. Дякую тобі, Андрію, за турботу... Але я не хочу, щоб мої сукні припадали пилом у музеї. Я хочу, щоб їх носили люди... Мої друзі, бо всі, хто хоч трішки шанує мої скромні творіння – це мої друзі... І я б хотіла випити за тих, хто тут зібрався, хто прийшов вшанувати пам'ять – за моїх друзів. Я сподіваюсь, коли мене не стане на цій землі, ви ще не раз зберетесь пом'янути мене. І я хочу побажати вам тільки одного – щоб із моїм відходом у вашому житті бодай трішечки щось змінилося. І щоб нарешті пішов дощ.
СЦЕНА 13.
Всі п'ють. Марта випиває свого келиха, зітхає і падає на землю. Пауза. Всі аплодують.
АНДРІЙ (Галині). Це все не по-справжньому.
ГАЛИНА. Я зрозуміла...
Аплодисменти вщухають. Пауза.
П'ЄРО. Марто, вставай, пауза затягнулася...
АНДРІЙ. Марточко, ти була така органічна...
МАРК. Марто...
Галина кидається до Марти, опускається.
П'ЄРО. Не бійся, вона зараз встане.
Вони ідуть довкола них по колу. А Тінь в цей час повільно задкує до дверей і щезає в них.
АНДРІЙ. Це такий ритуал. Все буде в порядку.
П'ЄРО. У нас ніхто не вмирає.
АНДРІЙ. І ніхто не народжується.
МАРК. І ніхто не одружується.
П'ЄРО. І нічого не змінюється.
МАРК. А все, що відбувається – це міражі...
АНДРІЙ. Або віртуальна реальність...
П'ЄРО. Гра уяви... Ми просто граємо...
МАРК. Так цікавіше жити...
Галина схиляється над Мартою, слухає пульс, відпускає – рука безвільно падає. Галина підводиться.
ГАЛИНА. Вона не дихає...
Тиша. Пауза.
МАРК. Не може бути.
ГАЛИНА. Пульсу немає.
МАРК (кидається до Марти, піднімає, трясе). Марто, Марточко, прокинься, не жартуй так, чуєш? Що з тобою... Марто!
АНДРІЙ (підходить до келиха, який випав з її руки і нюхає). Це отрута, її отруїли.
МАРК (до П'єро). Це ти! Ти її отруїв! Сволота! (Трясе його).
П'ЄРО. Ти що, божевільний?
МАРК. Ти! Заради свого клятого цвинтаря! Ти!
П'ЄРО. Ти сказився! Забери руки!
АНДРІЙ (Розборонює їх). Марку, що ти робиш! Він не міг цього зробити... Візьми себе в руки!
ГАЛИНА. Покличте лікаря!
АНДРІЙ. П'єро, ти ж був лікарем...
П'ЄРО (виривається). Так він же не дає й підступитись. Тримай його.
АНДРІЙ. Марку, хай він подивиться...
Петро схиляється над нею, оглядає, всі завмирають. Він підводиться.
П'ЄРО. Вона мертва.
АНДРІЙ. Це просто була частина гри... Як же так? Може викликати швидку?
МАРК. Марточко...
ГАЛИНА. Вона казала, що хотіла покінчити життя самогубством...
МАРК. Цього не може бути! Чуєте? Не може! Всі залишаються на місцях. Я буду робити обшук! Я знайду, хто це зробив!
АНДРІЙ. Ти що, Марку? Ми не могли цього зробити. Навіщо?
МАРК. Вона не могла, не могла сама...
ГАЛИНА. А де Тінь?
МАРК. Що?
ГАЛИНА. Тінь, вона була тут, куди вона зникла?
Всі кидаються шукати Тінь. Її ніде немає.
АНДРІЙ. Вона втекла. Гадаєш, це вона?
Вони кидаються до дверей, прочиняють їх.
ГАЛИНА. Тут сліди.
МАРК. Які сліди?
ГАЛИНА. Її сліди. Вологі сліди. Бачите?
АНДРІЙ. Звідки тут волога? У нас не буває калюж...
П'ЄРО. Дивіться, сліди уриваються...
МАРК. Куди ж вони поділася – полетіла в небо?
ГАЛИНА. Вона казала – у дощу немає душі, дощу потрібна жива душа, щоб народитися...
В цей момент чути сильний грім. З'являються перші краплі, які швидко перетворюються у зливу. Всі тікають назад у дім, кидаються до парасольки. Дощ проникає в кімнату. Всі збираються в центрі під великою срібною парасолькою.
ГАЛИНА. Андрію, я подумала і вирішила – я згодна.
АНДРІЙ. Що згодна?
ГАЛИНА. Одружитися.
АНДРІЙ. І якщо народиться дівчинка, ми назвемо її Марта.
ГАЛИНА. А якщо хлопчик?
П'ЄРО. Як вам ця парасолька?
МАРК. Можна сказати, що вона таки вистрелила...
Затемнення сцени, шум страшної зливи. Освітлені лише четверо людей під однією великою срібною парасолькою. Повне затемнення.
ЗАВІСА.
Неда Неждана.
І все-таки я тебе зраджу.
Драматична імпровізація.
ДІЙОВІ ОСОБИ:
ЛЕСЯ (ДІВЧИНА) - Леся Українка.
ДРАМАТУРГ.
НЕСТОР - Нестор Гамбарашвілі.
СЕРГІЙ - Сергій Мержинський.
КЛЬОНЯ - Климент Квітка.
П'ЄРО - Білий Дух.
АРЛЕКІН - Чорний Дух.
П'єса ставилася в Київському камерному театрі, в Луганському українському муз-драм театрі, а також у кількох студентських роботах (Київ, Рівне, Херсон, Львів, Калуш).
ПРОЛОГ.
Порожньо, сутінки, можливо, ефект туману. Пролог міг би відбуватися перед завісою чи просто перед сценою. Виходить Дівчина, розгублено озирається, щось шукає.
ДІВЧИНА. Овва... Либонь, заблукала... Де ж ця дорога поділася?.. Оце? (Йде в один бік). Ні, там темно. Може, сюди? (Розвертається і йде в інший). Холодно... Агов! Тут є хто?
На сцені з'являються двоє, одягнутих контрастно, але однотипно. Це АРЛЕКІН і П'ЄРО.
АРЛЕКІН. Я...
П'ЄРО. Я...
ДІВЧИНА. Хто ви?
АРЛЕКІН. А тобі кого треба?
ДІВЧИНА. Не знаю, мені все одно.
АРЛЕКІН. Тоді все одно, хто ми.
ДІВЧИНА. А ви часом не знаєте дороги?
П'ЄРО. А куди прямуєш?
ДІВЧИНА. Я йшла на світло, а потім згубила.
П'ЄРО. Тоді ходи сюди. (Відводить убік). Оно бачиш, там, унизу, мріє...
ДІВЧИНА. Так... Як там гарно!.. Мабуть, якийсь благословенний край.
АРЛЕКІН. Бог з тобою, це занапащена, Богом забута земля.
ДІВЧИНА. Але чому? За віщо?
АРЛЕКІН. Не шануються. Хто шанувався, тих майже всіх повибивали, а ті, що залишилися, ходять, як тіні, бо зреклися навіть імені свого.
ДІВЧИНА. Бідолашні... І що, я теж буду без імені, коли піду туди?
П'ЄРО. Ні-ні, ти піднімеш його з пороху, як перлину, і понесеш...
АРЛЕКІН. І буде воно важким, як хрест.
ДІВЧИНА. Ім'я хіба буває важким? Чудні ви... Дякую вам і прощавайте.
П'ЄРО. Стривай, ще маєш час.
ДІВЧИНА. А ви звідкіль знаєте?
АРЛЕКІН. О, ми багато чого знаємо...
ДІВЧИНА. Як ви такі знавці, то поворожіть, що на мене чекає.
АРЛЕКІН. А не боїшся?
ДІВЧИНА. А чом би це я мала лякатися?
АРЛЕКІН. Гаразд. Дай руку. (Вона подає). Я бачу біль, відчуження, страждання...
ДІВЧИНА (відсмикує руку). Досить, не треба... Я вже не хочу туди.
П'ЄРО. Але ти мусиш... Не бійся, ми підемо за тобою назирці.
Д ІВЧИНА. Та хто ви такі, врешті-решт? Чом це маю вам вірити?
П'ЄРО. Я твій плач...
АРЛЕКІН. А я твій сміх... Ходімо, на тебе чекають.
ДІВЧИНА. Куди? На страждання? Красно дякую!
П'ЄРО. Це не вся правда. Тобі дано великий дар Божий!
АРЛЕКІН. За нього й душу продаси і долю зрадиш.
ДІВЧИНА. Дар? Який?
П'ЄРО. Лети на землю — і дізнаєшся.
АРЛЕКІН. Тобі лишилося зовсім мало часу. Ти готова?
ДІВЧИНА. (після паузи). Так...
Наступна сцена може бути схожа на якусь пластичну гру і водночас на шаманське дійство, чаклування. Вона має вирізнятися і від попереднього і від наступного. Дівчина — ніби лялька в руках цих двох.
П'ЄРО. Людино! Слухай! Один!
АРЛЕКІН. Два! Про що віщує північ глухо?
П'ЄРО. Три! Ти спала, сну пропав і слід.
АРЛЕКІН. Чотири! І щезли марева миттєві,
П'ЄРО. П'ять! Глибокий світ,
АРЛЕКІН. Шість! Він глибший, ніж задається дневі.
П'ЄРО. Сім! В скорботі світовій глибінь,
АРЛЕКІН. Вісім! Та радість ту глибінь долає.
П'ЄРО. Дев'ять! Скорбота намовляє: "Згинь!"
АРЛЕКІН. Десять! А радість вічності жадає,
П'ЄРО. Одинадцять! Безмежжя вічності жадає!
АРЛЕКІН і П'ЄРО. Дванадцять!!!
На останніх словах Дівчина зникає за лаштунками. Можливо, чути крик немовляти. АРЛЕКІН і П'ЄРО ховаються. Далі розсуваються завіси чи якось інакше візуально змінюється простір сцени.
ВЛАСНЕ П'ЄСА.
На сцені з'являється ДРАМАТУРГ, одягнутий класично, але в його образі є щось від ілюзіоніста.
ДРАМАТУРГ. Я – Драматург. Я обертаю дім на планетарій, де кожен слідує накресленій орбіті і сяє відображеним світлом автора... Я оживляю тіні й мумії і перетворюю вогонь тіла у попіл слів і пожовкле листя рухів... Я - ДРАМАТУРГ. Я падаю у безодні людей і дістаю вугілля для зіпсованих машин мандрівних сюжетів... Сьогоднішній сюжет — про любов і зраду, про болюче щастя найсамотнішої людини — генія. Я напишу п'єсу без пера і паперу тут і зараз, п'єсу про солодку принаду талановитої і безталанної жінки. Я не праг-нув достовірності. Сприймайте все, як міф, легенду, притчу. (На сцені з'являються АРЛЕКІН і П'ЄРО, бажано у зміненому одязі. Вони підходять до ДРАМАТУРГА. От і мої помічники. Нарешті, можна починати. Дозвольте представити. (Показує на П'ЄРО.). Білий Ангел.
П'ЄРО. Можна просто: Добрий Дух.
ДРАМАТУРГ. І Чорний Ангел.
АРЛЕКІН. По-простому: Злий Геній.
ДРАМАТУРГ. Тепер час дії:
П'ЄРО. Fin du siecle, або ж для простих смертних — кінець минулого століття.
ДРАМАТУРГ. Місце дії:
АРЛЕКІН. Трішки на схід від центру Європи Україна звичайна. Інтелігентна родина юриста і письменниці.
ДРАМАТУРГ. І, нарешті, головна героїня п'єси Леся.
П'ЄРО. Мила, кмітлива дівчина.
АРЛЕКІН. Веселої вдачі.
ДРАМАТУРГ. Дитинство — час солодких мрій і сподівань. Хто б не хотів повернутися в нього хоча б на мить? Але для нашої героїні воно скінчилося надто рано. Адже дитинство триває до першого лиха.
ДРАМАТУРГ зникає, ЛЕСЮ виводять на авансцену. Розмова нагадує допит.
АРЛЕКІН. Коли це сталося?
ЛЕСЯ. Коли мені було десять.
П"ЄРО: Коли саме, дата?
ЛЕСЯ. На Водохреще, було свято.
П'ЄРО. Отже, 19 січня, занотуємо... Де?
ЛЕСЯ. На річці, такій змерзлій... Забула, як вона звалася.
АРЛЕКІН. Погано... Що саме сталося?
ЛЕСЯ. Тріснув лід, і води було трохи...
АРЛЕКІН. І ти, звичайно, полізла у воду?
ЛЕСЯ. Ні, вона сама у валянки залізла... і ті змокли...
П'ЄРО. Гаразд, і ти, як розумна дівчинка, зразу побігла додому?
ЛЕСЯ. Ні, не зразу, там був натовп, мене затиснули, я не могла...
АРЛЕКІН. Так-так... І що ти з цього мала? Леся (похнюпилася, тихо). Сухоти...
АРЛЕКІН. Голосніше, не чую.
ЛЕСЯ. Туберкульоз! Кісток... руки, ноги...
П'ЄРО. О, якби ж ти не пішла в такий мороз!
АРЛЕКІН. Якби ж то не твоя цікавість!
ЛЕСЯ. Я не винна, я не хотіла...
АРЛЕКІН. А чого ж ти хотіла?
ЛЕСЯ. Свята! (Тікає, на сцені з'являється ДРАМАТУРГ).
ДРАМАТУРГ. Назву я вам три перетворення духу: як дух стає верблюдом, левом верблюд і, нарешті, дитиною лев. "Що таке тягар — питає витривалий дух, уклякаючи, ніби верблюд. Чи це означає бути хворим і відіслати розрадників, а подружитися з глухими, які ніколи не почують, чого ти хочеш... Наша п'єса почалася трагічно. Одна мрія була зруйнована: музика зачинила перед нею свою браму і не лишила вибору — писати чи не писати. Але інша музика — почуттів, тонких порухів душі, зосталася з нею. Наша п'єса про іншу Лесю — земну, живу, лукаву... (До АРЛЕКІНА й П'ЄРО). Представте нашого наступного персонажа.
П'ЄРО. Минає час. Леся — вже молода панночка і зрілий поет — мешкає в Києві разом з численними своїми родичами.
АРЛЕКІН. У їхній квартирі поселяються квартиранти-студенти. Із одним із них, грузином Нестором Гамбарашвілі, Леся заприятелювала.
Світло гасне чи просто зменшується, сцена змінюється. Тепер на сцені кімната в оселі Косачів. З атрибутів важливі лише розкидані всюди папери, стоси книжок. Леся може забігти, щось написати, залишити написане і прожогом вибігти. З'являється НЕСТОР Гамбарашвілі — молодий гарний чоловік. Грузинське походження не акцентується, але може бути присутнім у якійсь деталі одягу. Він запалює світло, помічає шарварок і стиха говорить щось по-грузинськи — вочевидь, лається.
НЕСТОР. От кляті сатрапи, вже й сюди дісталися... Тринадцятий обшук, майже ювілей, чортів...
Зазирає Леся, спостерігає за ним.
ЛЕСЯ. Доброго вечора, пане Несторе, перепрошую, не заважатиму?
НЕСТОР (схоплюється). Ні, що ви, панночко Лесю, ви як промінчик сонця в цьому похмурому житті.
ЛЕСЯ. Чом же воно таке похмуре?
НЕСТОР. Ви ще не знаєте? Погляньте, ці негідники, дегенерати, перепрошую, то не для ваших вушок, але ці горили порпалися в моїх речах, як свині в апельсинах...
ЛЕСЯ (спохмурніла). А ви вже здогадалися, хто це був?
НЕСТОР. Що ж тут гадати, жандарми, звісно.
ЛЕСЯ. Але тут нікого не було, принаймні я не бачила, може це не жандарми.
НЕСТОР. А хто? Не привиди ж... Цікаво, я ще ніколи не бачив привидів.
ЛЕСЯ. А хіба щось пропало?
НЕСТОР. Ні, здається, але це мене й бентежить... Що вони шукали?
ЛЕСЯ. Тоді, може, щось з'явилося?
НЕСТОР. О, ні... (Оглядає все). Вони не приносять, лише забирають. (Помічає записку). Стривайте... Записка, без підпису... Та ще й французькою, вони ще й знущаються!
ЛЕСЯ (розчаровано). А ви хіба не знаєте французької?
НЕСТОР. Лише почав... Ларисо Петрівно, голубонько, перекладіть мені це "посланіє", прошу вас.
Леся (бере записку і не читає). Дослівно це звучить приблизно так: "Коли кота немає вдома, миші танцюють", а переносно...
НЕСТОР. Стривайте, це не жандарми, у них лише одна звивина, а для гумору потрібно хоча б зо дві... Так це ці малі шибеники!..
Перепрошую, не хотів ображати ваших родичів... (Розглядає записку, Леся, вочевидь, розчарована). Але почерк якийсь недитячий...
ЛЕСЯ. Овва! (Жартома забирає записку). Ви переймаєте жандармські навички.
НЕСТОР. Все-все, мовчу, я став занадто підозріливим. (Посміхається). Кидаю все і вчу лише французьку...
ЛЕСЯ. А хто ж ваш учитель?
НЕСТОР. Та я так, самотужки. Учитель для мене зараз — то розкіш.
ЛЕСЯ. Самотужки — то марна річ. Хочете, я буду вашою розкішшю?
НЕСТОР. Це спокусливо, але з мене кепський учень, та й чим я зможу віддячити?
ЛЕСЯ. А ви вчіть мене грузинської.
НЕСТОР. Вас? Грузинської? Для чого?
ЛЕСЯ (розгублено). Гарна мова.
НЕСТОР. Але так можна і китайську вчити.
ЛЕСЯ. Можна, але ж у мене немає китайця-квартиранта.
НЕСТОР. То ви чисто за сусідським принципом?
ЛЕСЯ. Ви просто неможливий, Несторе Георгійовичу!
НЕСТОР. Григоровичу...
ЛЕСЯ. А мені хочеться називати вас Георгійовичу!
НЕСТОР. Коли хочеться — називайте.
ЛЕСЯ. Ви не вірите, що я можу цікавитися грузинською? Так знайте: це я була тут, я шукала чогось грузинського. Тепер можете зневажати мене, але це так.
НЕСТОР. Зневажати? Що ви, панночко Лесю, ваша цікавість робить честь моєму народові.
ЛЕСЯ. Як ви не сердитесь, то дайте почитати щось із грузинських авторів, мені так соромно, але я в цьому табула раса.
НЕСТОР. Прошу, ось "Витязь у тигровій шкурі" Руставелі... (Леся бере й гортає). Тут гарні картинки.
ЛЕСЯ. Ой, це в оригіналі? Шкода... Бачте, як погано не знати мови. В ній уся сутність, весь характер народу.
НЕСТОР. Але ж є ще костюми, обряди. Зрештою, танці...
ЛЕСЯ. Ой, а ви вмієте танцювати по-грузинськи?
НЕСТОР. Звичайно, вмію, можу й вас навчити. Хочете?
ЛЕСЯ. Ой, ні, в мене, мабуть, не вийде.
НЕСТОР. Це дуже просто. (Наспівує якусь просту грузинську мелодію і запрошує на танець, показує кілька рухів). Подобається? А тепер ви. (Леся захоплюється і теж починає танцювати). Тепер так, бачите, як легко?.. У вас все чудово виходить! (Ритм танцю прискорюється, Леся танцює все швидше, потім робить якийсь невдалий рух, скрикує і падає, НЕСТОР підхоплює пі несе в крісло чи щось подібне).
НЕСТОР. Що з вами, Лесенько?
ЛЕСЯ. Ця клята нога... Часом я забуваюся і гадаю, що можу безкарно веселитися, а хвороба хапає за п'ятку.
НЕСТОР. Це я, дурний, не застеріг вас.
ЛЕСЯ. То пусте. Хтось не застеріг мене, як мала народитися, а тепер уже запізно.
НЕСТОР. Болить, а ви жартуєте. Ви дивовижна жінка, панно Лесю. Щасливий буде ваш обранець.
Леся (враз спохмурніла). Я каліка, а каліки приносять нещастя.
НЕСТОР. Дарма ви так. У вас є найцінніший дар...
ЛЕСЯ. Перестаньте, а то в мене розвинеться маніа грандіоза.
НЕСТОР. Я не про те. У вас чарівне і гаряче серце лані.
ЛЕСЯ. Чом це воно чарівне?
НЕСТОР. Бо не може не чарувати.
Леся (здивовано). Це щиро?
НЕСТОР. Я ще ніколи не був з вами таким щирим, панночко Лесю.
ЛЕСЯ. Знаєте, якби я не була українкою, я б хотіла бути грузинкою.
НЕСТОР Гамбарашвілі виходить, Леся сама, світло змінюється, на сцені з'являються АРЛЕКІН і П'ЄРО, зараз вони одягнуті по-жебрацьки. Ця сцена має перегукуватися з прологом.
АРЛЕКІН (до Лесі). Ласкава панночко, подайте нещасному вбогому...
П'ЄРО. Подайте, Христа ради, інваліду війни і сироті з дитинства...
Леся мовчки дістає дріб'язок, подає. В цей час вони продовжують Квилити, але як тільки бачать, що їм дають, замовкають.
АРЛЕКІН. Най береже вас Бог, діва Марія і всі святі...
П'ЄРО. Най відпустяться гріхи ваші... (Розглядають дріб'язок і презирливо відкидають його). О, ні, нам не треба ваших мідяків.
ЛЕСЯ. Чого ж вам треба? Золота, то його не маю.
АРЛЕКІН. Нам не потрібні ваші гроші, лишень почуття...
ЛЕСЯ (сахнулася). Ви помилилися, я не з тих жінок...
П'ЄРО. Ні-ні, ми бачимо, ви чесна панна, того і просимо...
АРЛЕКІН. Трохи ніжності, блаженної усмішки, щастя в очах...
ЛЕСЯ. Ви божевільні, хіба таке дарують? Та я й не маю того, я радше хвора, ніж щаслива.
П'ЄРО. О, то не хворість, то закоханість.
ЛЕСЯ. Яка дурниця! З чого ви взяли таке?
АРЛЕКІН. Кохання аж світиться у ваших очах, дайте хоч промінчик цього дива...
ЛЕСЯ. Ви помиляєтесь, я не люблю нікого.
П'ЄРО. (вороже). Вам все одно не вистачить його на двох, віддайте.
АРЛЕКІН. Чим менше почуття, тим легше переносити розлуку.
ЛЕСЯ. Але ж розлука скоро промайне.
АРЛЕКІН. Вона ще не починалася.
ЛЕСЯ. Дайте мені спокій! Ви варті лише мідяків.
П'ЄРО. О ні, твоє кохання цього варте!
АРЛЕКІН і П'ЄРО. зникають. Світло змінюється, знов кімната НЕСТОРА. Він заходить, втомлений, змерзлий. Невдовзі заходить Леся, одягнута по-домашньому. Це дуже пізній вечір. На сцені з'являється ДРАМАТУРГ, він один.
ДРАМАТУРГ. І хто не тримав на тебе зла, дівча обплутає, облудне? Хто у серці твоїм не згорав дотла, дівча невинне, дівча неспинне, вітровійна, дитинноока грішнице уїдлива?.. (Виходить).
НЕСТОР. Ларисо Петрівно, голубонько, ви?
ЛЕСЯ. Що, не чекали? Як сніг на голову? Хотіла en surpris— застукати вас на чомусь гарячому, та не вдалося. Гуляєте десь до півночі.
НЕСТОР. Каюсь, каюсь, грішний. То як ви, як нога?
ЛЕСЯ. Бачите, жива, як не дивно. Та й ногу ще не відрізали.
НЕСТОР. Ви в доброму гуморі...
ЛЕСЯ (різко). В злому, в злому я гуморі. Не будемо про хвороби, цур їм, пек.
НЕСТОР. Які новини в Колодяжному?
ЛЕСЯ. Які там новини... Дощить безперестанку. Небо падає на землю, та ніяк не впаде... Я рада, що ви знову в нас, Несторе.
НЕСТОР. Я теж... Ви мені вже як рідні. Як, з усіма вже бачились?
ЛЕСЯ. Так, цілісінький день мене обмацували, обпитували, то потомилися й сплять.
НЕСТОР. То може б і ви спочили з дороги?
ЛЕСЯ. Та вже думала вас дочекатися.
НЕСТОР. То ви мене чекали? Панночко Лесю, якби я знав, на крилах прилетів би!
ЛЕСЯ. Не трудіть дарма крил. Може, так і ліпше: ми самі, ніч...
НЕСТОР. Ви завжди мене дивуєте, Ларисо Петрівно.
ЛЕСЯ. Хіба вам те не до вподоби?
НЕСТОР. Ні, чому ж...
ЛЕСЯ. А що вам ще подобається?
НЕСТОР (після паузи). Ваша сміливість.
ЛЕСЯ. У чому ж вона?
НЕСТОР. Лише смілива дівчина може носити зброю...
ЛЕСЯ. Невже привезли?.. Справжній?!
НЕСТОР (дістає кинджал). Справжніше не буває. Подарунок з гір.
ЛЕСЯ. Я ж була пожартувала... Дайте вас розцілую! (Розглядає). Гострий?
НЕСТОР. Обережно, пальця вріжете... (Виголошує врочисто, як посвяту.) Будьте тверді, як ця криця, і гострі в слові, як його лезо!
Леся (сміється). Хіба була тупою?
НЕСТОР (розчаровано). Ні, вам ніколи не вгодиш компліментом.
ЛЕСЯ. Вгодили, вгодили. Тепер я не боятимусь ходити поночі... Я так люблю нічний Київ! А ви, Несторе?
НЕСТОР. Боронь, Боже, це небезпечно!
ЛЕСЯ. А я все одно буду! (Відступає до дверей).
НЕСТОР (пробує забрати кинджал). А то заберу назад.
ЛЕСЯ. А я не віддам!
НЕСТОР. Тоді лише зі мною, якщо моя компанія вам не осоружна.
ЛЕСЯ. Ловлю на слові. А ходімо зараз!
НЕСТОР. Із задоволенням... Але ви з дороги, може, іншим разом?
ЛЕСЯ. Який ви нудний! Та що вже з вами поробиш... А я ще й подарунок для вас приготувала. Стривайте, зараз принесу. (Вибігає і приносить фото і списаний лист паперу).
НЕСТОР. Дуже мила фотокарточка, красно дякую.
ЛЕСЯ. Такий собі баранек Божий, та інші були геть ніякі.
НЕСТОР (розглядає аркуш паперу). А це може самі прочитаєте?
ЛЕСЯ. Ні, щось не хочеться.
НЕСТОР. Тоді я сам з вашого дозволу. (Читає при світлі свічки).
Я не кохаю тебе і не прагну дружиною стати.
Твої поцілунки, обійми і в мріях не сняться мені,
В мислях ніколи коханим тебе не одважусь назвати;
Я часто питаю себе: чи кохаю? — Одказую: ні!
(Розгублено). Так несподівано, такий прямий стиль...
ЛЕСЯ. Це так, варіація на тему з Міцкевича, досить слабенька, певно, дарма вам дала... Ліпше викину. (Намагається забрати, він не дає).
НЕСТОР. Ви несправедливі до свого творіння! (Коротка боротьба за аркуш, нарешті Леся вириває його і тицяє у вогонь свічки, аркуш спалахує). Що ви наробили! (Пробує врятувати, але марно).
ЛЕСЯ. Така його доля... Та й фотокартка не варта ліпшого. Віддайте.
НЕСТОР. Ні, оце я вам точно не віддам. (Ховає фото подалі).
ЛЕСЯ. Гаразд, тоді подаруйте своє фото.
НЕСТОР. Але я не готував...
ЛЕСЯ. Невже у вас немає чогось із останніх кавказьких карто-чок? Покажіть, а я, може, щось виберу, як вам не жаль.
НЕСТОР. Для вас мені нічого не жаль, панночко Лесю. (Дістає фото). Просто тут не дуже вдалі фотокартки.
ЛЕСЯ (розглядає). Чому? Є дуже милі. А хто оця симпатична дівчина біля вас?
НЕСТОР. Та так, одна знайома... До речі, на вас трохи схожа.
ЛЕСЯ. На мене? Хіба? Чим же це?
НЕСТОР. Характером.
ЛЕСЯ. У вас гарний смак, Несторе Григоровичу.
НЕСТОР. Це не те, що ви думаєте, Лесю...
ЛЕСЯ. У вас гарний смак на види для фотографій. От тільки ви тут вийшли невдало. Нема чого вибрати. На жаль.
НЕСТОР. Може, ще подивитесь?
ЛЕСЯ. Дякую, моя цікавість задоволена. (Повертає фото). Я хотіла вас щось попросити. Обіцяйте, що зробите! Так, на віру обіцяйте. Для вас це дрібниця, а для мене важливо.
НЕСТОР. Добре, я обіцяю, для вас я все зроблю.
ЛЕСЯ. Несторе, якщо зі мною щось станеться, спаліть мої листи і розвійте попіл у Кавказьких горах.
НЕСТОР. Але що з вами має статися? Який ґедзь вас укусив?
ЛЕСЯ (іронічно). Такий великий, чорний і косматий Я дуже вдячна вам за кинджал. Це справжній geste d "ami... Він розважить мене в лиху годину.
Грається кинджалом, пробує його лезо.
НЕСТОР. Не жартуйте так, панночко Лесю.
ЛЕСЯ. Гадаєте, я жартую?.. Так, звісно, жартую. Що мені ще лишається?.. (Неприродно сміється). Смійтеся, я ж так весело жартую!
НЕСТОР. Лесю, що з вами?
Вона істерично сміється, вибігає, він теж. За мить Леся повертається, озирається й слухає, чи не йде хто, щось пише, виймає кинджал і говорить.
ЛЕСЯ.
Як я умру, на світі запалає
Покинутий вогонь моїх пісень,
І стримуваний пломінь засіяє,
Вночі запалений, горітиме удень.
І прийде той, чий образ я носила
З піснями вкупі в серденьку свому.
"Вона для тебе сей вогонь лишила", —
Його пізнавши, скажуть всі йому.
Коли коханий мій і там у самотині
Так само гордо відречеться нас,
Тоді, мої пісні, нехай у домовині
Край мого серця поховають вас.
ЛЕСЯ зупиняється, заносить кинджал над собою, безсило опускає, відкидає геть, переглядає написане, рве, піднімає кинджал, ховає, гасить свічку і йде. За мить запалюється інше світло. З'являється ДРАМАТУРГ, потім АРЛЕКІН і П'ЄРО.
ДРАМАТУРГ. Назву я вам три перетворення духу: як дух стає верблюдом, левом верблюд і, нарешті, дитиною лев... У найсамотнішій пустелі стається друге перетворення: дух обертається тут на лева, хоче здобути собі свободу й панувати у власній пустелі... Тепер, щоб здобути свободу від своєї любові, він навіть у цій святині має вбачати божевілля й сваволю...
АРЛЕКІН. Перше кохання — найсолодше і найтрагічніше... Всім закоханим воно здається фатальним і останнім.
П'ЄРО. Перше кохання нагадує смак зеленого яблука, зірваного передчасно, але ми забуваємо, що найсолодші яблука — восени...
ДРАМАТУРГ. Представте нашого наступного персонажа. (Йде).
АРЛЕКІН. Невдовзі Леся їде до Криму. Там її наздогнала звістка про одруження Гамбарашвілі. До туберкульозу додається істерія... ;
П'ЄРО. Але літній Крим — не така вже й кепська річ: сонце, купання, прогулянки з друзями...
АРЛЕКІН. До речі, про друзів. Давній Лесин знайомий пан Тучапський познайомив її зі своїм товаришем Сергієм Костянтиновичем Мержинським.
АРЛЕКІН і П'ЄРО. виходять. Сцена змінюється. Тепер це щось на зразок балкона (великого) з видом на море. Заходить Леся, сумна, замислена. Звідти, звідки вона вийшла, чути легку музику, голоси, сміх. Невдовзі виходить СЕРГІЙ Мержинський. Леся не повертає голови.
СЕРГІЙ. Ось ви де сховалися, Ларисо Петрівно. (Пауза). Нехтуєте товариством?
ЛЕСЯ. Я занадто нудна для товариства. Та й хотілося побути тут із морем...
СЕРГІЙ. Так, море... (Починає робити дихальні вправи). Я не заважаю?
ЛЕСЯ. Стійте собі на здоров'я, місця досить.
СЕРГІЙ. Цей проноза Тучапський таки вміє надибати добру місцину. Ялта в порівнянні просто пекло!
ЛЕСЯ. Чим же завинила перед вами бідолашна Ялта?
СЕРГІЙ. Бідолашна? Це я бідолашний, що потрапив до неї на гачок. Моря не видно, народу купами; купання брудне... І ще ці кляті москіти позаїдали... (Ловить їх).
ЛЕСЯ (іронічно). І ще не зовсім з'їли?
СЕРГІЙ. Ні, трохи лишили на потім... Одне тішить — може, скуштують, отруяться та й повиздихають. От тільки не знаю, чи хворіють москіти на сухоти.
ЛЕСЯ. А у вас що, теж туберкульоз?
СЕРГІЙ. І у вас? Бачите, я відчував між нами якусь спорідненість. ЛЕСЯ. Але я ніколи б не подумала, що ви хворі...
СЕРГІЙ. А все чому? Треба радіти життю! А не хмуритись і буркатись. Усмішка вам більше личить, ніж серйозна міна. Правда, Ларисо Петрівно, насолоджуйтесь морем, свободою...
ЛЕСЯ. Свобода — це єдине, що я справді ціную, чого прагну. Але це така відносна річ...
СЕРГІЙ (таємниче). Я знаю таке місце, де вона стає абсолютом.
ЛЕСЯ (іронічно). І де ж це?
СЕРГІЙ. У в'язниці...
ЛЕСЯ. (здивовано). Ви були у в'язниці?
СЕРГІЙ. Доводилося... Але не лякайтеся, я не злодій і не вбивця.
ЛЕСЯ. Цих людей, напевно, більше при владі, ніж у в'язниці.
СЕРГІЙ. О, тс-ссс... Панна революціонерка?
ЛЕСЯ. Ні-ні, у ранній юності я гралася в ці ігри, але зараз я служу іншому Богові.
СЕРГІЙ. Напевно, Ніцше, вгадав?
ЛЕСЯ. Я не ніцшеанка, але й не марксистка, я сама по собі.
СЕРГІЙ. А що ви читали Маркса, маніфест? У нас усі знавці! Щоб судити про Маркса, варто прочитати хоча б "Капітал". Але, перепрошую, це не чтиво для шляхетних панянок, не роман a 1а mode.
ЛЕСЯ. (заводиться). А я зовсім :не "кисейна баришня", і щоб довести вам, прочитаю ваш "Капітал". Але начувайтеся, аби я не рознесла його геть чисто!
СЕРГІЙ. Яка критична панночка! А може вам спершу щось популярне, легеньке?..
ЛЕСЯ. Ні, ви принесіть, принесіть.
СЕРГІЙ. Перепрошую, я хотів вас розважити, а не зажурити. Давайте краще завтра поїдемо кататися на човнах. То, як?
ЛЕСЯ. Це спокусливо, але...
СЕРГІЙ. А я захоплю Маркса, і буду вашим вірним охоронцем від усіх негод, буду вірним зброєносцем, чи марксоносцем, чи носієм... Я вже й сам заплутався.
ЛЕСЯ. Чи не забагато шани для моєї скромної персони?
СЕРГІЙ. Що ви, великий поет вартий більшої шани!
ЛЕСЯ. По-перше, не великий, я невеличка на зріст. А по-друге, я вже не пишу віршів — суціль драму.
СЕРГІЙ. Драму? Справді? Це чудово! А де її будуть ставити?
ЛЕСЯ. По правді, я її ще боюся виставляти.
СЕРГІЙ. Така смілива панна, і Маркса не боїться, а сцени злякалася...
ЛЕСЯ. Це ще слабенька дещиця, а як ще яка партацька трупа буде...
СЕРГІЙ. Давайте так: ви мені принесіть, а я поговорю з деким. У мене є знайомі в театрах. Можу звести вас із Кропивницьким. Як?
ЛЕСЯ. Розумієте, це не побутове, символістське... "Блакитна троянда" називається, чи вони за таке візьмуться?
СЕРГІЙ. Коли за справу береться Мержинський — усе владнається!
ЛЕСЯ. Дивно, зі мною ще ніхто так не говорив — як із малою й беззахисною.
СЕРГІЙ. То ви така і є. Не ображайтеся, але ви схожі на дитину, що вдає з себе дорослу і ледь стримується, аби не розсміятися.
ЛЕСЯ. А це погано?
СЕРГІЙ. Це прекрасно!.. (З-за лаштунків чути голоси — їх кличуть). Цей проноза Тучапський, нема від нього порятунку. То як? Ми на вас чекаємо. Завтра на човні?
ЛЕСЯ. Ми?
СЕРГІЙ. Ну, я з Марксом, а ви з "трояндою".
ЛЕСЯ. Ви диявол-спокусник!
СЕРГІЙ. Вважаю за особливу честь ним бути. То як? До завтра?
ЛЕСЯ. До завтра.
Мержинський виходить. Змінюється світло, сцена. Це знову аналогія до прологу. З'являються АРЛЕКІН і П'ЄРО. Тепер це продавці квітів.
АРЛЕКІН. Ясновельможна панночко, купіть квіточок!
ЛЕСЯ (хоче обминути їх). Красно дякую, але мені не треба ваших квітів.
П'ЄРО. А моїх? Погляньте, які гарні...
ЛЕСЯ. І ваших теж.
АРЛЕКІН. Та як це — не треба? Це ж не квіти — чисте золото! Троянди — квіти кохання, ваші улюблені квіти! Леся (зацікавлюється). А ви звідки знаєте?
АРЛЕКІН. Бачите, я — провидець! Саме небо послало мене до вас.
П'ЄРО. Яке небо? Пройда! Пхе... Всі панночки просто мліють від троянд. Не оригінально!
АРЛЕКІН (до П'ЄРО). Ану йди геть! Мій товар дивляться. Ласкава панночко, погляньте: червоні, білі, блакитні... Пелюсточки — як шкіра в немовляти, а запах — вмерти можна.
ЛЕСЯ. Та в мене й грошей немає...
П'ЄРО. Ай-ай-ай... Як це нема, а отам, у сумочці.
ЛЕСЯ (відкриває сумочку). Ось, дивіться.. Дивно... Я ж наче не брала... Їх не було.
АРЛЕКІН. Така заможна панночка, гріх не взяти. Леся (розглядає його квіти). Та ж вони якісь прив'ялі, аж осипаються.
АРЛЕКІН. А ви отак у жменьку затисніть, а як прийде час, розкидаєте по дорозі...
ЛЕСЯ. Який час, про що ви?
АРЛЕКІН. Самі знаєте. Є час збирати квіти і час розкидати...
ЛЕСЯ. Якийсь абсурд! (Відходить від АРЛЕКІНа, підбігає П'ЄРО.).
П'ЄРО. А ви подивіться мій товар! Дешевше не знайдете.
ЛЕСЯ. Якісь вони як неживі. (Торкається). Та ж вони сухі!
П'ЄРО. Туди, куди ви йдете, тільки таких і треба.
ЛЕСЯ. Я взагалі додому йду.
АРЛЕКІН (підходить, сміється). Ну й панночка, ну й хитрує. Та ж ця дорога на цвинтар.
ЛЕСЯ. Я, мабуть, помилилася. А ця дорога?
П'ЄРО (теж сміється). І ця дорога на цвинтар.
ЛЕСЯ (сахається). Тоді я назад...
АРЛЕКІН. І там теж. Тут усюди цвинтар!
П'ЄРО. Купуй, панночко. Мертві, як актори, не люблять, як до них із порожніми руками ходять. Купуй, а то камінням закидають!
АРЛЕКІН. Брудом обіллють!
ЛЕСЯ. Не каркайте, зле гайвороння! Ану геть з очей! (Жене їх, ті поволі йдуть вглиб сцени, зникають. Леся виходить на авансцену).
Твої листи завжди пахнуть зов'ялими трояндами, ти, мій бідний, зов'ялий квіте! Легкі, тонкі пахощі, мов спогад про якусь любу, минулу мрію. І ніщо так не вражає тепер мого серця, як сії пахощі, тонко, легко, але невідмінно, невідборонно нагадують вони мені про те, що моє серце віщує і чому я вірити не хочу, не можу. Мій друже... створений для мене, як можна, щоб я жила сама тепер, коли я знаю інше життя? О, я знала ще інше життя, повне якогось різкого, пройнятого жалем і тугою щастя, що палило мене, і мучило, і зас-тавляло заламувати руки і битись, битись об землю, в дикому бажанні згинути, зникнути з сього світа, де щастя і горе так божевільно сплелись... А потім і щастя, і горе обірвались так раптово, як дитяче ридання, і я побачила тебе... я пішла до тебе... як оплакана дитина йде в обійми того, хто її жалує... Тільки з тобою я не сама... Тільки ти вмієш рятувати мене від самої себе. Все, що... тьмарить мені душу, ти проженеш променем твоїх блискучих очей — ох, у тривких до життя людей таких очей не буває! Се очі з іншої країни...
Мій друже, мій друже, нащо твої листи так пахнуть, як зів'ялі троянди?.. Візьми мене з собою... Я створю тобі світ, новий світ нової мрії... Я ж для тебе... вмерла і воскресла... Візьми... ми підемо тихо посеред цілого ліса мрій і згубимось обоє помалу, вдалині. А на тім місці, де ми були... нехай троянди в'януть, в'януть і пахнуть, як твої любі листи, мій друже...
ЛЕСЯ виходить. З'являється ДРАМАТУРГ. Потім підходять АРЛЕКІН і П'ЄРО.
ДРАМАТУРГ. Чимало вмирає надто пізно, а дехто — надто рано. Ще незвично звучить повчання: "Вмирай своєчасно!" Вільний для смерті і вільний у смерті, він каже священне "ні", коли вже не залишається часу промовити "так".
Друзі мої, нехай ваша смерть не стане прокляттям людині і світові. У вашій смерті має горіти ваш дух і ваша чеснота, як вечірня заграва над видноколом... (Виходить).
АРЛЕКІН. Лесі роблять складну операцію, і вона практично звільняється від хвороби.
П' ЄРО. Але Сергію Мержинському стає дедалі гірше. Надії не лишається, і Леся їде до нього, наражаючи себе на нову небезпеку. Але вона твердо вирішила залишатися з ним до останнього подиху... (Виходять),
Сцена може змінитися. Це кімната хворого Мержинського. Він лежить чи напівлежить. Входить Л ЕСЯ у штучно бадьорому настрої.
ЛЕСЯ. Ми вже прокинулись?.. Сьогодні ти виглядаєш значно краще.
СЕРГІЙ. Лесенько, не було листів?
ЛЕСЯ. Листи зранку бувають, а зараз пізній вечір.
СЕРГІЙ. Справді, я втратив відчуття часу. Але в мене листів не буває ні зранку, ні ввечері. Чому, чому вони не пишуть?
ЛЕСЯ. Ти вередуєш. У тебе ж був один, ще й тижня не минуло.
СЕРГІЙ. Я ж не можу читати його нескінченно!
ЛЕСЯ. Хочеш, я буду тобі писати?
СЕРГІЙ. Мила, мила Леся... Дай мені свою руку. (Леся дає). У тебе такі добрі ніжні руки... Я з таких рук навіть отруту прийняв би... ( Леся різко забирає руку). Для чого ти мучиш мене?
Прости, прости. (Хоче спіймати руку). Не залишай мене... Прийде весна, і ми поїдемо вдвох до Швейцарії, правда?
ЛЕСЯ. Звичайно, поїдемо.
СЕРГІЙ. А може вже не поїдемо?.. Чому ти не приїхала раніше? Тоді все було б інакше...
ЛЕСЯ. Але ж ти не кликав мене.
СЕРГІЙ. Я не міг, не мав права. Але я кликав, кликав серцем.
ЛЕСЯ. Для чого ти так, ти робиш мені боляче...
СЕРГІЙ. Лесю, Лесю, не слухай мене. Я страшний егоїст. Я мучу тебе і себе... Я тягну тебе за собою в могилу... Тікай звідси,їдь від мене!
ЛЕСЯ. Ти женеш мене?! Гаразд, коли ти так хочеш...
СЕРГІЙ (коли Леся вже біля виходу). Ні, ні, не йди, я не витримаю цього!
ЛЕСЯ. Добре, я залишусь.
СЕРГІЙ. Ти — мій добрий ангел. Хтось стукає? (Прислухається).
ЛЕСЯ. Хіба? Хочеш, я перевірю?
СЕРГІЙ. Ні-ні, не відчиняй. (Зі страхом). Ти впустиш ії...
ЛЕСЯ. Кого?
СЕРГІЙ. А я не казав тобі? Вона приходила вчора.
ЛЕСЯ. Хто?
СЕРГІЙ. Смерть... Вона стояла отут, зовсім близько... Тсс... Вона, здається, вже тут... Дай руку, дай, поки ти тримаєш мене, вона не забере, ні...
ЛЕСЯ. (теж злякана, але стримує себе). Тут нікого немає, заспокойся.
СЕРГІЙ. Здається, відступила... Але вона ще вернеться... Послухай, Лесенько, поки в мене ясний розум, я хочу проститися.
ЛЕСЯ. Не кажи так, ти одужаєш...
СЕРГІЙ. Мовчи... Ти єдина жінка, яка мене не зрадила... Тільки зараз я збагнув, що ти для мене значиш... Прости, я мав стати твоєю опорою, а став твоїм нещастям...
ЛЕСЯ. Неправда, я благословляю Бога за те, що він дав нам, двом приреченим, можливість зустрітися...
СЕРГІЙ. Знаєш, якби я не був невдахою, та ще й живим мерцем...
ЛЕСЯ. Не кажи так.
СЕРГІЙ. Я просив би твоєї руки... Хоча я простий смертний, а на тебе чекає слава...
ЛЕСЯ. Я люблю тебе...
СЕРГІЙ. Тепер мені буде веселіше вмирати — мене кохала найдивніша і найпрекрасніша жінка... Ти будеш носити жалобу по мені гордо й мовчазно, як цариці в давнину...
ЛЕСЯ. Я піду за тобою.
СЕРГІЙ. Ні... Обіцяй, що нічого не заподієш собі. Заприсягнись. Це моя воля.
ЛЕСЯ. Присягаюсь...
СЕРГІЙ. І ще я маю заповіт... Такий смішний, сентиментальний. Коли я доживу до весни, поклади мені в могилу багато квітів... І посади криваві троянди на могилі... Білий мармур і червоне — буде гарно, правда? Бачиш, я ще й естетствую...
ЛЕСЯ. Ти повинен боротися, вірити...
СЕРГІЙ. Для чого?.. Я дуже стомився... Смерть — це спокій, прости.
Мержинський затихає, Леся повільно, як сновида, відходить від нього. Леся йде в куток углиб сцени, стає на коліна, молиться. Мержинський встає з ліжка і зникає за лаштунками. Сцена у напівтемряві, освітлена лише героїня. На авансцені з'являються АРЛЕКІН і П'ЄРО.
АРЛЕКІН (дивиться на Лесю). Овва, що я бачу, вона молиться?
П'ЄРО (прислухається до неї). Вона просить чуда.
АРЛЕКІН. Та ж ми не чудотворці, лишень посланці, можемо передати прохання і принести відповідь.
П'ЄРО (наближається до неї і повертається). Тоді вона просить передати, щоб його повернули.
АРЛЕКІН. Ні, це неможливо, оцього ми не можемо, але іншого...
П'ЄРО. (повторює операцію). Не хоче іншого.
АРЛЕКІН. Ні, ви подумайте! Буцімто вона зазнала щастя з тим Мержинським!
П'ЄРО. О, це було найкраще почуття, на яке вона здатна, і якби воно з'явилося ще раз.
АРЛЕКІН. Так-так, це вже ближче, вже є за що зачепитися. Ходімо.
На сцені з'являється ДРАМАТУРГ, але він загорнутий у темний плащ чи щось подібне, можливо, на обличчі маска. Обоє звертаються до нього, як до володаря, божества.
ДРАМАТУРГ. Чого прагне ця жінка?
П'ЄРО. (жалібним голосом). Вона терпіла фізичні муки без нарікань.
ДРАМАТУРГ. Ми знаємо це, далі.
АРЛЕКІН. Але душевних винести несила...
ДРАМАТУРГ (роздратовано). Відомо, далі. Бажання?
П'ЄРО. Кохання, хоча б малого, але спокійного, щоб не боялась втратити щомить.
ДРАМАТУРГ. Могла б і чогось більшого бажати, але в проханні тім є мудрість. Та плата буде не мала. Чи згодна?
АРЛЕКІН (швидко). Згодна.
ДРАМАТУРГ. Гаразд. Тож буде дано. Йдіть. (АРЛЕКІН і П'ЄРО. Схиляються в подяці, підводяться, але не йдуть). Чого вам ще?
П'ЄРО. А як пізнає його панна?
ДРАМАТУРГ. Ось квітка. (Дістає червону троянду). У ній розгадка таємниці.
П'єро з АРЛЕКІНом беруть квітку і несуть Лесі. Вона бере її, здивовано розглядає, і вони втрьох зникають за лаштунками. ДРАМАТУРГ знімає плащ і маску, звертається до глядача.
ДРАМАТУРГ. Назву я вам три перетворення духу: як дух стає верблюдом, левом верблюд і, нарешті, дитиною лев... Чому лев-грабіжник ще має стати дитиною? Дитина — це невинність і забуття, новий початок, гра, колесо, що крутиться само собою, свята згода з усім. Так, брати мої, для гри творення потрібне святе слово згоди — своєї волі прагне тепер дух, свій світ здобуває собі забутий світом. (На сцені з'являються АРЛЕКІН і П'ЄРО.). Представте нашого останнього персонажа. (Виходить).
АРЛЕКІН. Климент Васильович Квітка був давнім приятелем родини Косачів. Юрист за освітою, музикант за покликанням.
П'ЄРО. А літній Крим — не така вже й кепська річ, особливо якщо подорожувати ним з давнім приятелем... (Виходять).
Сцена змінюється. Це може бути той самий балкон у Криму, але з іншим освітленням. На сцені з'являються Леся і Климент Квітка (Кльоня) — молодий чоловік (на вісім років молодший за Лесю), педантичний, підкреслено акуратний, можливо, в пенсне.
ЛЕСЯ. Нарешті ми разом. Я так втомилася, Кльоню.
КЛЬОНЯ. Лесенько, але ти ніяк не розповіси про результати поїздки.
ЛЕСЯ. Результати? А їх нема. Еміграція до Галичини від-мі-няється!
КЛЬОНЯ. Але чому, що сталося? Як же робота?
ЛЕСЯ. Архіваріуса? Але розумієш, їм потрібні благонадійні. А я — сам знаєш, обов'язково щось утну, щось ляпну... Я не можу... Та і який з мене архіваріус? Так, суцільна комедія.
КЛЬОНЯ. А я? Може б я міг узяти цей, можна сказати, тягар на себе?
ЛЕСЯ. Міг би, звичайно. Я так і сказала, що ти в мене най-най-найблагонадійніший і найархіваріусніший... Але ця посада лише для мене. Так сказав Павлик.
КЛЬОНЯ. Ні, що він собі дозволяє! Це обурливо! Це принизливо, врешті-решт!
ЛЕСЯ. Заспокойся, Квіточко моя. Просто він мій друг, тебе він не знає.
КЛЬОНЯ. Звичайно, друг. А я ніхто, так?
ЛЕСЯ. Любий, ти знаєш, що це не так. Любий, невже ти ревнуєш? Квіточко моя...
КЛЬОНЯ. Не називай мене так! Прости, Лесенько, вибач, але я знову хочу повернутися до розмови, якої ти уникаєш...
ЛЕСЯ. А може іншим разом? У мене був такий чудовий настрій. Я так мріяла, що ти мені щось зіграєш.
КЛЬОНЯ. Лесю, мне непокоїть непевний характер наших стосунків.
ЛЕСЯ. Ну, що тут непевного? Ми всюди разом, нам добре, хіба ні?
КЛЬОНЯ. Це все так. Але є деякі "але". Я чесна порядна людина... Я звик до порядку. Словом, я знову наполегливо, саме наполегливо, прошу... вийти за мене заміж.
Леся (іронічно). Саме наполегливо? Кльоню, котику мій, хто ж сумнівається у твоїй порядності. Але ж ти знаєш, як я ставлюсь до церковних обрядів. Якби ще для дітей, але ти знаєш, ми не маємо права на дітей. Це був би злочин.
КЛЬОНЯ. Але ж родина — не лише діти. Це знак взаємної довіри. Ти не довіряєш мені? Чи не поважаєш?
ЛЕСЯ. Сонечко моє, довіряю, поважаю. Але ж я не молода, у мене важкий характер. Я звикла до свободи.
КЛЬОНЯ. Лесю, одруження — це ж не в'язниця. Я хочу дати тобі певність і спокій... захистити тебе.
ЛЕСЯ. Від чого?
КЛЬОНЯ. Від неслави, поговору, шепоту за спинами...
ЛЕСЯ. Мені те байдуже.
КЛЬОНЯ. Але не мені! Я чоловік, а це звучить... Але я не про це. По-перше, мої батьки, по-друге, начальство, моя посада потребує моральної бездоганності. Пліткують, що я розбещую дівиць...
ЛЕСЯ. О, так, ти навчив мене крутити ручку фонографа, а це аморально.
КЛЬОНЯ. Лесю, твої жарти недоречні!
ЛЕСЯ. Жарти завжди доречні.
КЛЬОНЯ. Лесю, ти знаєш мій стан... здоров'я. Я не хочу, щоб про тебе пліткували, як після смерті Мержинського...
ЛЕСЯ. (вражена). Що? Як ти смієш? Що ти знаєш, врешті-решт! Геть! Міщанський попихачу!
КЛЬОНЯ. Я хотів як краще, Лесю!
ЛЕСЯ. Це як ніж у спину. Трагедія повторюється фарсом...
КЛЬОНЯ. Най буде так. Але вислухай мене. Не знаю, може, це божевілля... Але останнім часом у мене якась ідея фікс: що ти врятуєш мене, коли ми поберемося, я виживу...
ЛЕСЯ. Кльоню, милий, прости. (Кидається до нього, обнімає). Обніми мене міцно. Я не віддам тебе нікому, навіть смерті.
Виводить Квітку зі сцени, підтримуючи його. В цей час з'являються АРЛЕКІН І П'ЄРО, розстеляють вбрання — біле з плямами бруду. Тепер вони кравці. Повертається ЛЕСЯ. Освітлення змінюється. Сцена подібна до прологу.
ЛЕСЯ. Що вам потрібно, панове?
АРЛЕКІН. Ми принесли вам весільну сукню, панночко.
ЛЕСЯ. Перепрошую, але я не замовляла.
П'ЄРО. Напевно, хтось хотів зробити для вас сюрприз. Погляньте, остання мода...
Леся (розглядає, помічає плями). Але ж вона якась брудна, у плямах.
АРЛЕКІН. О, це дуже зручна сукня, бо ж коли вас почнуть закидати брудом, це не буде помітно.
ЛЕСЯ. Що ви таке кажете? У мене немає ворогів.
П'ЄРО. Ні, то знайомі, друзі, рідні. Ніхто не сприйме цього шлюбу всерйоз.
АРЛЕКІН. Скажуть, що це помилка, курйоз.
ЛЕСЯ. Але чому?
АРЛЕКІН. Він вам не пара. Він значно молодший.
ЛЕСЯ. То й що? Хадіджа була ще старшою за Мохаммеда.
П'ЄРО. Але ж він хворий, ви забуваєте про власні недуги!
ЛЕСЯ. Яке їхало, таке здибало.
АРЛЕКІН. Але ж хіба ви його любите? Хіба так, як колись...
ЛЕСЯ. Я вже любила, досить. То що ж, мені вічно носити квіти на могилу? Ви цього хочете?
П'ЄРО. А ви хочете, щоб їх носили на вашу могилу?
ЛЕСЯ. Так, забирайте своє дрантя і забирайтеся геть, я обійдусь без церемоній!..
Виганяє їх за лаштунки і йде сама. Виходить ДРАМАТУРГ.
ДРАМАТУРГ. Один вирушив, як герой, шукати істини і зрештою здобув малу розмальовану брехню. І назвав те шлюбом... Ваша любов до жінки і любов жінки до чоловіка — о, якби це було співчуттям до стражденних і потаємних богів! Та майже завжди натрапляють одне на одного два звірі... Через те ви мусите випити гіркий келих своєї любові...
ДРАМАТУРГ виходить, з'являються АРЛЕКІН і П'ЄРО у звичному вбранні.
АРЛЕКІН. Двадцять п'ятого липня тисяча дев'ятсот сьомого року в маленькій Вознесенській церкві, що на Деміївці в Києві, відбувся обряд вінчання Климента Квітки і Лариси Косач.
П'ЄРО. Вінчання було коротким і скромним, "без оглашеній", не запрошували нікого, крім конечних свідків.
АРЛЕКІН і П'ЄРО. виводять на сцену врочисто вдягнутих Лесю і Кльоню. Залишають їх.
КЛЬОНЯ. От і все скінчено.
ЛЕСЯ. Слава Богу!
КЛЬОНЯ. Ніколи не думав, що це так просто.
ЛЕСЯ. Хіба було б краще — купа народу, галас?
КЛЬОНЯ. Ні-ні, так ліпше — тихо, аби ніхто не знав і не чув, як у підпіллі...
ЛЕСЯ. Не заводь нудної, а то й так сумно, аж вити хочеться.
КЛЬОНЯ. Ти не рада?
ЛЕСЯ. Ти так кажеш, ніби я цього хотіла.
КЛЬОНЯ. Це потрібно було нам. Хіба ні?
ЛЕСЯ. Але чому ми не відчуваємо свята? Все, як у тумані, як не з нами. Колись я зовсім інакше це собі уявляла. Подружній обов'язок. Як фальшиво звучить.
КЛЬОНЯ. Ти знаєш, що це не так.
ЛЕСЯ. Але ти маєш такий вигляд!..
КЛЬОНЯ. Просто, я щось почуваюся дуже зле...
Леся (стривожена, підходить до нього, торкається лоба). Кльоню, ти ж весь гориш! Як же я не помітила? Лягай негайно, я покличу лікаря.
КЛЬОНЯ. Ні, що ти, як можна, а гості?
ЛЕСЯ. До біса гостей.
КЛЬОНЯ. Ти вибач, що я такий, зіпсував таке свято...
ЛЕСЯ. То нічого. Я все одно хотіла побути одна.
КЛЬОНЯ. Удвох. Тепер ми завжди будемо вдвох. Правда?
ЛЕСЯ. Правда-правда. (Відводить його вглиб сцени. Вже на виході почувся кволий голос).
КЛЬОНЯ. Я все зроблю, щоб ти була щаслива...
Кльоня зникає за лаштунками, Леся залишається на самоті. Можливо, розглядає аркуші паперу, списані віршами, і знаходить шукане.
ЛЕСЯ.
Тебе я може зраджу. — В ту годину,
як таємницею весь світ укриє мла,
приникне геній з поглядом огнистим
із поцілунком до мого чола.
І я тоді бліда й тремтяча встану,
покину ліжко і піду за ним.
Крізь темряву піду за гордим і величним
таємним генієм моїм.
Моїм устам свої слова надасть він,
одкриє всі дива, що знає сам.
Із серця глибини тоді полинуть;
к широким неозорим небесам
нестримані, одважні, вільні співи...
Леся йде вглиб сцени, на авансцені з'являється ДРАМАТУРГ.
ДРАМАТУРГ. П'єсу майже дописано. У ній не буде ефектного фіналу. Він був би недоречний. Адже писалася вона за законами життя. Останні роки Лесі — час родинного щастя і великих злиднів, час найбільших страждань і найсильніших творів...
Жадання моє! Ти не уникаєш нових знегод, ти — моя неминучість! Убережи мене від дрібних перемог... для єдиної великої долі!
Хай буду я готовий і зрілий у час великого полудня: як розжарена бронза, як повна блискавок хмара, як наповнене молоком вим'я... як зірка, палюча, пронизана, щаслива під нищівними сонячними стрілами... (Схиляється перед публікою).
ЕПІЛОГ.
Драматург зникає, Леся виходить на авансцену. На сцені з'являються як привиди, АРЛЕКІН і П'ЄРО у чорних офіційних костюмах або чомусь подібному.
АРЛЕКІН. Ви Лариса Петрівна Квітка, дівоче прізвище Косач, прибране ім'я Леся Українка?
ЛЕСЯ. Так. Чого вам треба?
П'ЄРО. Ви заборгували нам. Надійшов час розплати.
ЛЕСЯ. Так ви лихварі? Але я нічого не брала. Це помилка!
АРЛЕКІН. Ось розписки. (Дає їй аркуші паперу, але вони падають і розлітаються).
ЛЕСЯ. Гаразд, ось беріть, це останнє.
П'ЄРО. Цього мало.
ЛЕСЯ. То почекайте трохи. Скоро надішлють, я певна...
АРЛЕКІН. Ми не можемо чекати – ваш час минув. (Починають обшукувати кімнату, переглядати, обмацувати все довкола).
ЛЕСЯ. Не нишпоріть. Я все віддам. Ось одяг, речі...
АРЛЕКІН. О, ні, ми шукаємо не це – а ваші вірші, драми, щоденники, листи...
ЛЕСЯ. Ні, цього я не віддам, це моє.
П'ЄРО. Ви помиляєтеся, пані, це вже давно не ваше. Ви сторінка історії, сторінка літератури.
АРЛЕКІН. І ваші спогади, і почуття, думки і мрії – усе піде в оплату.
ЛЕСЯ. Але навіщо вам усе це?!
П'ЄРО. О, для музеїв, дисертацій, політичних гасел тощо...
ЛЕСЯ. Та ж я платила досить за життя!
АРЛЕКІН. Ні, то були лише тілесні муки. Ви забагато брали у життя, зависоко злетіли. Тож вам іще платити доведеться за сотні років уперед... (Збирають листи, різні папери і т.д.).
П'ЄРО. Та й тіло це – уже не ваше тіло.
ЛЕСЯ. Але що ж це? Де я?
АРЛЕКІН. На власному похороні. Вас поминають. Не хочете випити за упокій власної душі? (Подає їй чарку). Це так пікантно.
ЛЕСЯ. Ні, я хочу поглянути на це... видовище...
П'ЄРО. О, це справді видовище! Дивіться! (Розглядають уявний похорон).
ЛЕСЯ. Скільки народу! Де ж вони всі були, поки я була живою? Навіть жандарми! Чого вони злякалися?
П'ЄРО. Вашої тіні – демонстрацій, мітингів...
ЛЕСЯ. Навіщо перетворювати похорон у балаган?!
АРЛЕКІН. О, ви ще не знаєте, який гучний поминальний бенкет влаштовано на вашу честь!
ЛЕСЯ. Яка іронія! А я не мала за що купити ліків...
АРЛЕКІН. Ні, вам ніяк не догодиш! Може хоч на могилу киньте оком, який чудовий пам'ятник отут!
ЛЕСЯ. Це бовдур в латах, а не я. Та ні, це не моя могила, це Косач, а я – Квітка.
П'ЄРО. Ви ж знаєте, як це трапляється – хтось недобачив, недочув...
ЛЕСЯ. Досить, тут усе чуже: могила, похорон, бенкет... Але поки що я тут господиня кілька миттєвостей, тож прошу – вийдіть геть, подіньтеся десь. Зникніть! (Виганяє їх, Арлекін і П'єро ховаються). Нарешті я одна, наодинці з собою і світом. Я відіграла свою роль. Порожня сцена. Чому ж завісу не опускають? Нема для кого? Агов! Де ви поділися всі, люди? Нікого, пустка Торрічелева. Хоч би затупали, закидали чим, засвистали! Півкопи грошей за свисток, пів-ко-пи!
З'являються Арлекін і П'єро, повторюється чи якось видозмінюється та ритуальна сцена-посвячення, яка була на початку п'єси.
П'ЄРО. Людино! Слухай! Один!
АРЛЕКІН. Два! Про що віщує північ глухо?
П'ЄРО. Три! Ти спала, сну пропав і слід.
АРЛЕКІН. Чотири! І щезли марева миттєві,
П'ЄРО. П'ять! Глибокий світ,
АРЛЕКІН. Шість! Він глибший, ніж задається дневі.
П'ЄРО. Сім! В скорботі світовій глибінь,
АРЛЕКІН. Вісім! Та радість ту глибінь долає.
П'ЄРО. Дев'ять! Скорбота намовляє: "Згинь!"
АРЛЕКІН. Десять! А радість вічності жадає,
П'ЄРО. Одинадцять! Безмежжя вічності жадає!
АРЛЕКІН і П'ЄРО. Дванадцять!!!
ЗАВІСА.
У п'єсі використано цитати з книги "Так казав Заратустра" Ф. Ніцше та твори Лесі Українки.
Неда Неждана.
Химерна Мессаліна.
Майже еротична трагедія на дві дії
ДІЙОВІ ОСОБИ:
МЕССАЛІНА ВАЛЕРІЯ - Месса, третя дружина імператора Клавдія І, 23 роки (у пролозі - 16).
КЛАВДІЙ І (Тіберій Клавдій Нерон Друз Германський) – римський імператор, роки правління 41-54 н.е., 58 років (у пролозі - 51).
НАРЦИСС – спершу раб, потім вільновідпущеник, секретар і радник Клавдія, якого називали "пан свого пана". Приблизно 35-40 років.
ГАЙ СІЛІЙ - римський патрицій, консул, коханець Мессаліни, 22 роки.
ЮЛІЯ - служниця і подруга Мессаліни, вільновідпущениця, близько 19 років.
КАЛЬПУРНІЯ - вона ж КАНІДІЯ, колишня коханка Клавдія, під 45 років.
ПРЕФЕКТ – у пролозі - преторіанець, учасник змови проти Калігули, потім префект преторіанців (очолює імператорську "гвардію"), 35 - 40 років.
Діється: пролог - друга ніч після убивства Калігули у 41 році н.е. в Римі, власне, вся п'єса - у 48 році.
П'єса поставлена в Чернівецькому муз-драм театрі ім. О. Кобилянської, Білоцерківському театрі ім. П. Саксаганського, Київському ТЮГу на Липках. Надрукована в антології молодої драматургії "В пошуку театру" ("Смолоскип", 2003).
ПРОЛОГ.
Ніч. Парк біля Палатіна (імператорського палацу). З'являється Кальпурнія, загорнута у плащ зі світильником у руках. Вона підносить його вгору, вдивляючись у темряву.
КАЛЬПУРНІЯ. Темні вікна, він, певно, спить... (Відходить, сходить донизу, перед сценою, виймає з-під плаща фігурку Богині Ізіди і ставить, молиться). О, наймудріша з Богинь Ізідо, допоможи мені. Ти знаєш, після того божевільного шлюбу Клавдія я дала обітницю не бачитися з ним. Але нині все змінилося... Він вартий трону і Рим вартий гідного імператора. Ця ніч – вирішальна, а він може загинути... Дай мені знак, як йому допомогти... (В цю мить з протилежного боку теж перед сценою скрадається тінь вагітної жінки, загорнутої в плащ. Кальпурнія озирається, піднімає світильника, щоби розгледіти постать, а, угледівши, здригається. Від необережного руху вогник гасне. Кальпурнія ховає фігурку Богині). Дякую тобі, Ізідо, я зрозуміла, тільки дай мені сили подолати свою ненависть... (Прямує до вагітної).
МЕССАЛІНА (вдивляється в темряву). Хто тут?
КАЛЬПУРНІЯ. Не бійтеся мене, Мессаліно, зараз я запалю світло. (Мессаліна завмирає, хоче розгледіти жінку, доки та наближається і порається з вогнем, але з поспіху не може запалити).
МЕССАЛІНА. Хто ви? І звідки ви мене знаєте?
КАЛЬПУРНІЯ. Я ваш друг.
МЕССАЛІНА (з панікою в голосі). Я не знаю вас. У цю жахливу ніч усі стали вовками...
КАЛЬПУРНІЯ. (нарешті запалює світло). Вам нічого боятися, у вас є оберіг. (Показує на живіт).
МЕССАЛІНА (гірко). Вони нікого не жаліють... Я бачила мертву Друзіллу, дочку Калігули: їй розкололи голову об стіну, як горіх... І ніхто не зважується її поховати... Завіщо? Їй же не було і п'яти...
КАЛЬПУРНІЯ. Вам не можна на таке дивитися! Думайте тільки про нього. І тільки добре. Уже місяць сьомий?
МЕССАЛІНА (трохи заспокоюється). Восьмий...
КАЛЬПУРНІЯ. Отож. (Опускається перед нею, оглядає живіт). У вас буде хлопчик.
МЕССАЛІНА. А як ви дізнались? (Пауза). Я дуже хочу хлопчика!
КАЛЬПУРНІЯ (проводить рукою по животу). Ви знаєте, що носите незвичайне дитя? Він може мати велику долю... Я бачу легке світло, це знак божественності...
МЕССАЛІНА. Де? Я нічого не бачу... (Вглядається в неї). А-а, ви жриця?
КАЛЬПУРНІЯ. Жриця. Цієї ночі зорі прихильні до вас, (скоромовкою) комета Альтау перетинає шлях Венери, до того ж опівночі почнеться затемнення Місяця.
МЕССАЛІНА. А що це віщує?
КАЛЬПУРНІЯ. Небо допоможе тим, хто прагне вершини, та лише рішучі її здолають.
МЕССАЛІНА. Я рішуча...
КАЛЬПУРНІЯ (бере її руку, ніби ворожить). Ваша доля нерозривна з долею чоловіка. Бережіть його. Інакше ви згубите себе і дітей. Підштовхніть його, і він сам здолає вершину.
МЕССАЛІНА (забирає руку). Але як? Що мені робити?
КАЛЬПУРНІЯ. Скажу одне: сьогодні все вирішує кривавий Марс, покровитель воїнів. Тримайте цей оберіг (виймає його і одягає на Мессаліну).
МЕССАЛІНА. Що це?
КАЛЬПУРНІЯ. Знак Ізіди, вона порадить і вбереже від лиха. Та пам'ятайте: чим вище вгору, тим ближче до Сонця, але тим холодніше.
МЕССАЛІНА. Я не боюся холоду...
КАЛЬПУРНІЯ. Тоді най Боги бережуть Вас для великої долі...
МЕССАЛІНА (спантеличена). Як вас звати?
КАЛЬПУРНІЯ. Моє ім'я вам нічого не скаже.
МЕССАЛІНА. А де вас можна знайти?
КАЛЬПУРНІЯ. Ніде. Не шукайте мене...
(Кальпурнія зникає, доки Мессаліна розглядає оберіг. З темряви виринає Преторіанець (він же потім Префект), озирається, бачить Мессаліну, нечутно підходить ззаду і тихо говорить).
ПРЕФЕКТ. Валерія?.. Ти? (Мессаліна здригається, повертається, він підхоплює її).
МЕССАЛІНА. Ти налякав мене! (Озирається, чи нікого нема, тоді кладе йому голову на груди). Добре, що це ти, ведмедику!
ПРЕФЕКТ. Я шукав тебе. Чого ти тут сама поночі? (Відступається). Я прийшов попрощатися.
МЕССАЛІНА (враз розплющує очі, схоплюється). Ти кудись їдеш? Зараз, коли все вирішується?
ПРЕФЕКТ. Нікуди я не їду. Здається, вже все вирішилось. Нас зрадили...
МЕССАЛІНА. Як це зрадили? А що вирішив сенат?
ПРЕФЕКТ. Ще нічого. Це якісь хвости собачі, а не сенатори. Другий день воду в ступі товчуть: а може, а як, а що... Але республіку не проголосять, це вже напевне. (Роздратовано). Вони хочуть нового тирана! Мало їм Калігули, двох днів не прожили на волі, а вже мріють плазувати!.. А як прийде новий імператор, знаєш, яким буде його перший наказ? Стратити вбивць попередника - Кассія Херею і нас усіх заразом.
МЕССАЛІНА. Не може бути. Ви ж герої - ви стратили чудовисько. Всі так раділи! А як же народ, а військо?
ПРЕФЕКТ. Вже не вірять, що Калігулу вбито. Подейкують: він усіх розігрує. Війська ремствують. Грошей як не платили, так і не платять. Одне слово - кавардак. Коли хочеш, допоможу тобі вибратися з Риму.
МЕССАЛІНА. А ти? Як же ти?
ПРЕФЕКТ. Коли судилося, помру, як належить воїну.
МЕССАЛІНА. І ти так просто говориш про свою смерть?! Так легко?
ПРЕФЕКТ. Я воїн, Мессо. І зазирав не раз у вічі смерті.
МЕССАЛІНА. А що буде зі мною? А з маленьким? Нас уб'ють! Ти не мусиш так швидко здаватися!
ПРЕФЕКТ. Тож я й кажу: вам треба тікати.
МЕССАЛІНА. Нас знайдуть і стратять будь-де. Хіба я втечу такою, та ще й із Клавдієм?
ПРЕФЕКТ. Справді, з твого благовірного захисту, як із козла молока.
МЕССАЛІНА. А чим ти кращий? Ти кидаєш напризволяще мене, а може... і свою дитину.
ПРЕФЕКТ. Мою дитину?! Такими словами не кидаються, Мессо.
МЕССАЛІНА. З усього схоже, що я ношу твою дитину, ведмедику. Порахуй сам.
ПРЕФЕКТ. То коли було... І що я в тому тямлю? Але чому ти не казала мені раніш?
МЕССАЛІНА. Я й собі боялася казати... (Істерично). Знаєш, що Клавдій зробив би зі мною?.. І хіба зараз це має значення? Я прошу тебе, захисти своє дитя, якому загрожує смерть! Ти наш єдиний порятунок... Ти потрібен мені, ні, нам - живий! (Обнімає його).
ПРЕФЕКТ. Я... не знаю... Зараз я не можу думати про себе. Це буде схоже на зраду...
МЕССАЛІНА (жорстко). Як може зрадити той, кого вже зрадили?! Та й кого зраджувати? Ти ж бачиш: твій Кассій Херея ні на що не здатен. Вбити володаря мало – треба ще й мати голову, аби втримати владу. А ти її маєш. Ти вартий більшого. Якщо вони хочуть імператора, запропонуймо нашого.
ПРЕФЕКТ. Не розумію, про що ти?
МЕССАЛІНА. Я знаю, хто може стати імператором. Мій Клавдій!
ПРЕФЕКТ. Ти, часом, з глузду не з'їхала, любонько?
МЕССАЛІНА. Чому? Клавдій має всі права на трон.
ПРЕФЕКТ. Та ні, це неможливо.
МЕССАЛІНА. Сивілла віщувала Клавдію велику долю. Це наш шанс. Розумієш?
ПРЕФЕКТ. Та який шанс? Ви з Сивіллою збожеволіли. Твій пришелепуватий - імператор? Це ж курам на сміх. Мене засміють та й годі.
МЕССАЛІНА. Та ніякий він не пришелепуватий. І не смій так говорити про мого чоловіка! Та Клавдій у сто разів розумніший за тебе: він знається на філософії, давній історії і навіть сам писав п'єси й наукові трактати...
ПРЕФЕКТ. А нащо твій розумник вдавав із себе дурня? Бувало, й двох слів докупи не зв'яже.
МЕССАЛІНА. Щоб вижити. Він просто вдавав блазня. Інакше б Калігула давно його на той світ спровадив. Це маска.
ПРЕФЕКТ. То він артист у тебе? І яку ж роль ти пропонуєш мені? Вийти до сенату і сказати: виберіть цього бовдура, бо він тільки прикидався бовдуром?
МЕССАЛІНА. Сенат залишимо на потім - поставимо їх перед фактом. Клавдія проголосять преторіанці! Можна пообіцяти їм великі гроші. По десять тисяч сестерцій - кожному!
ПРЕФЕКТ (міряє простір кроками, зупиняється). У цьому щось є... Та сумніваюсь, що мене послухають.
МЕССАЛІНА. Сьогодні війська послухають кожного, хто має щось, крім нескінченних розмов. Якщо не прийдемо ми - прийдуть інші. Ти рятуєш Рим від хаосу, рятуєш своє дитя від смерті! А коли це син, уявляєш, ким він стане? (Пошепки). Твій син - імператор?!
ПРЕФЕКТ. Ну ти й закрутила, голубонько. Добре. Спробую. Я виведу Клавдія до війська.
МЕССАЛІНА. Головне - гроші. Лишається знайти Клавдія. Боюсь, аби хтось не проштрикнув його зопалу. (Ідуть на пошуки Клавдія, зустрічають раба Нарцисса зі свічкою.)
НАРЦИСС. Слава Богам, ви живі, пані.
МЕССАЛІНА. Саме ти мені потрібен, Нарциссе. Де Клавдій?
НАРЦИСС. Останній раз я бачив його у Жовтій залі.
МЕССАЛІНА. Проведи нас до нього. (На Преторіанця). Це наш друг, Нарциссе. А це - вірний слуга Клавдія Нарцисс.
НАРЦИСС. Добре, пані. (Хоче йти). Рушайте за мною.
МЕССАЛІНА (пошепки до Нарцисса). Слухай уважно: у Клавдія з'явився шанс стати імператором, а у тебе - отримати вільну, якщо виявиш мужність і розум.
НАРЦИСС. Сподіваюся виправдати вашу довіру, пані.
(Троє проходять на сцену, яка помалу освітлюється. Посеред сцени вдає, що спить Клавдій (посопуючи). Його руки зв'язані сандаліями. Мессаліна робить знак, щоби її зачекали, йде до чоловіка).
МЕССАЛІНА. Клавдію, вставай, я знаю: ти не спиш... Всюди нишпорять змовники...
КЛАВДІЙ (заспано, вередливо). Не заважайте людині спати. Скільки можна заколотів? Уже ж був один вчора чи то позавчора... (Починає терти очі руками в сандаліях, на обличчі лишаються смуги).
НАРЦИСС (підходить). Бачите, його знову зв'язали, дозвольте допомогти...
МЕССАЛІНА. Це він сам себе і зв'язав. Я вже знаю цей фокус.
КЛАВДІЙ. Шибеники, пройдисвіти, варіяти! Чого вони глузують з мене?..
МЕССАЛІНА. Клавдію! Тобі ніхто не вірить, виплутуйся сам. (До Нарцисса). Принеси води. Треба його трохи освіжити. (Той виходить і повертається з водою). Клавдію, не ламай комедію. (Бризкає на нього водою).
КЛАВДІЙ. Ой, дощик! Звідки дощ? Я не хочу дощу. (Виплутується з сандалій за допомогою Нарцисса).
МЕССАЛІНА. Клавдію, ну подивись, на кого ти схожий! (Показує смуги на обличчі). Тут насправді вбивають... Ну стань серйознішим. (Клавдій приходить до тями (вдає, що приходить), підводиться, помічає Преторіанця, що зупинився біля входу, і починає бігати по сцені, шукаючи схованку).
КЛАВДІЙ. Так, треба ховатися, негайно. Ховайтесь, хто може, де може, і з ким. (Шукає схованку, підходить до завіси). О, чим не схованка? Чудова схованка. Чим я не Телегеній? (Ховається за завісу, визирає). Панове, прошу всіх сюди, знайшлося безпечне місце.
ПРЕФЕКТ (тихо і скептично до Мессаліни). І цю людину ти хочеш зробити імператором?
МЕССАЛІНА. (пошепки). Він просто блазнює, бо не знає тебе і боїться, зараз я йому все поясню...
ПРЕФЕКТ. Дай-но я з ним поговорю по-чоловічому. (Прямує до завіси, з-під якої стирчать босі ноги Клавдія, виймає меча і відсуває ним завісу). Я маю честь говорити із Клавдієм, дядьком колишнього імператора?
КЛАВДІЙ. Т-т-так, тобто, ні, я вже не д-д-дядько, я ворог, затятий запеклий ворог... Згляньтеся: не вбивайте мене, я дуже люблю республіку, просто страшенно люблю...
ПРЕФЕКТ (відходить, до Мессаліни). Робіть із ним, що хочете...
МЕССАЛІНА (кидається до Клавдія, скоромовкою). Ти що, не розумієш, що ти загрався?! Зараз нас усіх тут повбивають і твоє фіглярство вже недоречне. Нині вирішується твоя доля, наша, всієї імперії.
КЛАВДІЙ. Хто цей чоловік?
МЕССАЛІНА. Він може допомогти нам. Він має вплив у військах...
КЛАВДІЙ (серйозно, тихо). Він був серед змовників. Ти певна, що йому можна довіряти?
МЕССАЛІНА. Зараз він рятує себе. Ідея республіки провалилася, всі хочуть імператора, а доки в сенаті гризуться, ми можемо спробувати проголосити тебе...
КЛАВДІЙ. Мене? (Пауза, серйозно). Так, дайте мені води. (Нарцисс підносить воду, Клавдій вмивається).
МЕССАЛІНА. Нарешті до тебе дійшло!
КЛАВДІЙ (серйозно, пильно дивиться їй в очі). Мене можуть убити, Мессо.
МЕССАЛІНА. Інакше можуть убити нас усіх, і мене, і маленьку Октавію, і всіх твоїх дітей...
НАРЦИСС. Згадайте пророцтво Сивілли, може цей день настав...
МЕССАЛІНА (підхоплює). Справді, і я була у жриці, зорі віщують нам перемогу.
НАРЦИСС. Подумайте про народ, який стогнав від безумств Калігули. Вони чекають на мудрого правителя.
КЛАВДІЙ. Дайте ще води. (Хлюпає собі в обличчя, потім відходить убік, молиться). Августе, діду, уповаю на твою допомогу. Якщо я стану володарем імперії, клянуся продовжити справу твого життя і обожествити ім'я твоє перед нащадками... (Повертається і йде до префекта, імператорським тоном). Якщо я не помиляюсь, ви були затятим республіканцем, що змусило вас поміняти переконання?
ПРЕФЕКТ (здивований). Республіка приречена. Я не хочу бути жертовним бараном.
КЛАВДІЙ. Що ж, гідна відповідь. Ви маєте реальний план?
ПРЕФЕКТ. Провести вас до казарми преторіанців, пообіцяти кожному з них по десять тисяч сестерцій. Проголосити імператором. Потім захопити сенат.
НАРЦИСС (до Префекта). Ви можете гарантувати охорону з десятка надійних людей? Таким можна пообіцяти й більше... (Префект здивовано скептично дивиться на Нарцисса).
КЛАВДІЙ (до Префекта). Це світла голова, хоч і раб. Він має рацію. То як з охороною?
ПРЕФЕКТ. Гадаю, знайдемо.
КЛАВДІЙ. Я даю згоду. Так, Нарциссе, ти проведеш Мессаліну у безпечне місце і потім приєднаєшся до нас. (До Префекта). Ти так і скажеш, що знайшов мене за завісою, і що я відхрещувався від імператорства як міг.
ПРЕФЕКТ. Навіщо це?
КЛАВДІЙ. Хай думають, що вибір належить їм. Мессо, якщо зі мною щось трапиться...
МЕССАЛІНА. Мовчи... Я вірю в твою перемогу. Я молитимусь... Та йди вже!
КЛАВДІЙ. Бережи себе... (До Префекта). Ходімо. (Префект озирається на Мессаліну, вони зустрічаються очима, Клавдій і Префект виходять. Мессаліна робить крок, але тут же знеможено падає на землю).
МЕССАЛІНА. Я не можу йти... (Нарцисс підхоплює її і виносить на руках. З-за сцени чути голоси, які стають дедалі голоснішими: "Віват імператору Клавдію!".
(Повільне затемнення).
ДІЯ 1.
СЦЕНА 1.
(Пролог від першої сцени розділяють сім років. Пролог - це ніби спогад, розказаний Мессаліною, вже імператрицею, своєму коханцю Гаю Сілію. Вони вдвох на величезному ложі, вочевидь після кохання - це відчувається у втомлених, сповнених вдячної ніжності дотиках. Можливо, смакують фрукти).
ГАЙ. Зізнайся, ти все це вигадала, щоби мене розважити?
МЕССАЛІНА. Клянуся Юпітером, правда, нічого окрім правди. Таке не вигадаєш. Знаєш, я цього нікому досі не розповідала. Цілих сім років! Ти перший, вовчиську.
ГАЙ. І чому мені?
МЕССАЛІНА. Може, ти перший, кому я довіряю, Гаю. Але ти не віриш мені!
ГАЙ. Це так неймовірно... Доля Римської імперії в руках звичайнісінької жінки, та ще й вагітної...
МЕССАЛІНА. По-перше, не звичайнісінької...
ГАЙ. Вибач, звісно ти незвичайна, ти не жінка, ти просто чудо.
МЕССАЛІНА. Може, так мало статися... А потім, вагітність - такий стан, коли відчуваєш долю, ніби поміж небом і землею, усе таке прозоре, і геть нічого не страшно. Тобі цього не збагнути.
ГАЙ. Оце точно, навіть якби я викохав собі отакенний живіт... Ти мене постійно дивуєш, Мессо. Стривай, а цей преторіанець... Хто він?
МЕССАЛІНА. Це неважливо, вовчиську.
ГАЙ. Але ж ти кохалася з ним?
МЕССАЛІНА. Не ревнуй до минулого.
ГАЙ. А твій син, він...?
МЕССАЛІНА (перебиває). Він мій син... Я так хочу, щоб ви подружилися... Знаєш, я думала – все, більше ніяких дітей... А від тебе мені захотілося мати сина. Це просто злочин, що тебе досі не зробили татом. (Удавано патетично). Непоправна втрата для Великої Імперії. Від тебе гарні діти підуть...
ГАЙ (жартома). Ти пропонуєш зараз цим зайнятися?..
МЕССАЛІНА (гостро). Не жартуй так. Знаєш, у попередньої жінки Клавдія народилася дівчинка від іншого. Він вигнав її, а дитя викинув їй на поріг, голу, як непотріб, шмат м'яса. Її могли розірвати собаки...
ГАЙ. Облиш це, Мессо. Ти перша почала. Скажи, як ти зважилася на таке? Ти вірила в поміч Богів?
МЕССАЛІНА. Богів? Боги зіграли зі мною злий жарт, загнали в пастку... Може б краще його вбили... Я зґвалтувала свою долю, і вона тепер у помсту ґвалтує мене...
ГАЙ. Чому - пастка? Ти - імператриця, ти можеш робити, що завгодно.
МЕССАЛІНА. Я теж так наївно думала. Розумієш, Гаю, влада - над іншими, а свобода - твоя, і її втрачаєш, втрачаєш, втрачаєш...
ГАЙ. Не розумію...
МЕССАЛІНА. Якби я була просто жінкою, я б могла розлучитися і бути твоєю, народити тобі сина. А не бігти потай у чужому вбранні, боячись щомиті, що нас можуть схопити і стратити...
ГАЙ (з посмішкою). Щось я не помічав, щоб ти когось боялася.
МЕССАЛІНА (не звертаючи уваги). Якби я була просто жінка, я б не стала спати з Клавдієм. Знаєш, після твоїх рук його руки - ніби вологий дотик ящірки. А тобі все байдуже, байдуже...
ГАЙ. Перестань. Ти знаєш, що це не так. Чого ти від мене хочеш? Щоб я вбив Клавдія? Чи викрав тебе?
МЕССАЛІНА (сумно). Ти любиш в мені лише імператрицю, вовчисько. Вірніше, це лоскоче твою гординю. Це я так тішу себе байкою: якби... Якби я була просто жінка – може, ти б і не глянув у мій бік.
ГАЙ. Мессо, не кажи дурниць. Я люблю тебе. Мені ще ні з ким не було так добре...
МЕССАЛІНА. Гаю, скажи щиро: якби я була вільна, ти б узяв мене за жінку?
ГАЙ. Це все одно, що одружитися з тигрицею. А ти б пішла?
МЕССАЛІНА. Це те саме, що взяти шлюб із вовком... Мабуть.
ГАЙ (жартома). Я тобі зараз покажу "мабуть". (Перевертає її на спину, жорстко). Тільки знай: якби ти була моєю, то не сміла б і глянути на іншого. Сидітимеш замкнена, і з дому ні на крок.
МЕССАЛІНА. Боже, з ким я зв'язалася, невже ти такий деспот?
ГАЙ. Тиран, найлютіший тиран в історії людства.
МЕССАЛІНА. І що ж ти зі мною зробиш, коли гляну?
ГАЙ. Та я просто уб'ю тебе і все. То як, згодна бути моєю жінкою?
МЕССАЛІНА. Згодна... (Підводиться, встає). Тільки це не дуже веселий жарт, Гаю.
ГАЙ. А якщо насправді?
МЕССАЛІНА. Про що ти?
ГАЙ. Якщо ти не можеш стати смертною, допоможи мені стати божественним.
МЕССАЛІНА (зі сміхом). Ти що, хочеш перевороту? (Пауза, серйозно). Ні, ти жартуєш...
ГАЙ. Тсс... Хіба ти його - не зробила? Заради нелюба. Невже не ризикнеш для коханого?
МЕССАЛІНА. Ти божевільний! Тоді була така ситуація: пан чи пропав... А зараз... Як ти це собі уявляєш? Що я випрошу у Клавдія імператорство, як тоді посаду консула? І навіщо тобі здався цей трон? Ти що, хочеш завоювати Індію? Чи збудувати статую, вищу за Паллатін? Чи заведеш собі тисячу наложниць? Для чого?
ГАЙ. Гадаю, мені вистачить фантазії, що робити. Тільки не роби з мене ідіота. Вся золота молодь імперії на моєму боці. А за ними - майбутнє. Є легіони, які пристануть на мій бік - вони хочуть нових походів, а Клавдій на це не здатен, він немічний старий. А їм потрібен молодий і сильний, із гострим розумом...
МЕССАЛІНА. Дуже гострим? Гляди, не вріжся...
ГАЙ. Це - порада для тебе. Адже ти сама вибираєш мене, а не його. Чому ти думаєш, що інші вчинять інакше?
МЕССАЛІНА. Бо я вибираю в ліжку, а не на троні.
ГАЙ. Справді?.. Тож я для тебе - домашній раб для постільних утіх? Гарна роль, нічого не скажеш.
МЕССАЛІНА. Вибач, ти не так зрозумів...
ГАЙ. Годі. Я все зрозумів. Я не хочу бути твоєю забавкою.
МЕССАЛІНА. Я люблю тебе, Гаю.
ГАЙ. А ти сама в це віриш? Гадаю, знайти мені заміну - для тебе не проблема. Прощавай, Валеріє Мессаліно. (Блазнює, схиляється). Дякую тобі за непогано відбутий час.
МЕССАЛІНА. Ти не можеш так піти, Гаю!
ГАЙ. Чому? Чим ти зупиниш? Поскаржишся чоловіку? І мене стратять, як змовника? Ти це хотіла зробити?
МЕССАЛІНА. Гаю, я не можу зробити тобі підлість, навіть коли ти робиш мені боляче. Ти нічого не зрозумів. Я боюся тебе втратити...
ГАЙ. Ти мене вже втратила, Мессо. Ти зрадила мене, не як коханка коханця, а як жінка - чоловіка, якою ти хотіла бути. Бо жінка завжди піде за чоловіком.
МЕССАЛІНА. Я піду за тобою, Гаю. Тільки не роби дурниць. І навіщо я розповіла це? Я отруїла тебе...
ГАЙ. Я не пізнаю тебе, Мессо. Ти ж нічого не боялася... Якщо я єдиний, кому ти віриш, то довірся мені. Іди до мене. У нас усе вийде, вір мені. От що б ти попросила у мене, як імператора? Проси, доки я добрий...
МЕССАЛІНА. Поставиш мені статую заввишки з Паллатін?
ГАЙ. Поставлю, до того ж оголену, щоб увесь Рим бачив, яка ти гарна.
МЕССАЛІНА (хоче звільнитися). Ні, ти неможливий, вовчиську...
ГАЙ (тримає її, тихо, сумно). Інакше ми не зможемо бути разом, ти це розумієш? Уже не зможемо.
МЕССАЛІНА. Я розумію, Гаю. Але це божевілля...
ГАЙ. Ми щось вигадаємо. Ну, всміхнися... (Цілує її). Обіцяю бути дуже обережним...
(Затемнення).
СЦЕНА 2.
Лупанар - оселя повій, аналог до будинку розпусти (від римської назви повій "лупе"- вовчиця) - кімната, запнута тканиною, підстилка замість ліжка. Заходять дві жінки у темних плащах з опущеними каптурами так, що не видно облич. Зайшовши, скидають каптури. Одна з них - Мессаліна, вдягнена просто, в рудій перуці. Друга - служниця Юлія - нервує, сторожко озирається.
МЕССАЛІНА (з насолодою). Хвала Венері, дісталися. Давно ми тут не були. Навіть пил з'явився...
ЮЛІЯ. Віщує моє серце - у лиху годину ми сюди вибралися...
МЕССАЛІНА. Твоє серце - не жертовник. Що сталося? Ти бліда, немов привида цілувала.
ЮЛІЯ. Я боюся, пані. Як ви не розумієте, що ходити сюди небезпечно!
МЕССАЛІНА. Хіба ми тут уперше? У цій перуці мене не впізнають. Та й кому спаде на думку таке божевілля: імператриця - тут? Тобі я довіряю, а ця пройда (киває на одну зі стін) знає: півслова - і вона у Тібрі. Ти боїшся власної тіні, мила.
ЮЛІЯ. Бо ця тінь може обернутися шпигуном Нарцисса...
МЕССАЛІНА. Досить! Мене нудить навіть від його імені... Та хто він такий, щоб я його боялася?
ЮЛІЯ. Все-таки державний секретар.
МЕССАЛІНА. Пройдисвіт він, а не секретар... Краще візьмися за мене. (Вкладається на ложе). Помасти олією, запали ароматичну паличку. Поправ зачіску... (Юлія зітхає і йде у протилежний кінець кімнатки, виймає все необхідне, але по дорозі одна скляночка з пахощами падає).
ЮЛІЯ. Ось бачите, це, певно, поганий знак, Боги попереджають нас...
МЕССАЛІНА. Будуть тобі Боги промовляти через такі дрібниці?
ЮЛІЯ. Чому ні? Ви самі казали про той дивний сон...
МЕССАЛІНА. Годі псувати настрій. І взагалі, мене дратує твій переляк. (Юлія заходилася "готувати" її трохи ображена). Я не пізнаю тебе. (Лукаво). Ну, Юлю, з такими настроями ми скоро вкриємось мохом...
ЮЛІЯ. Я боюся за вас, а не за себе. Заради чого ви так ризикуєте, пані?
МЕССАЛІНА. Як ти не розумієш? Це зухвало! Це по-чоловічому! У цьому ризику - є присмак гри і смерті.
ЮЛІЯ. От і я про це. Тільки-но зайшли - присмак та присмак. Аж у роті гидко...
МЕССАЛІНА. Досить! (Несподівано підводиться). Слухай, а щоб ти робила, якби стала імператрицею?
ЮЛІЯ (ошелешено). Я?! (Пауза, замріяно). Не знаю, пані...
МЕССАЛІНА. Найкращий одяг, коштовності, парфуми, страви, так? (Вона киває "так"). Що там іще? Видовища, свята? (Знову "так". Сумно). Так-от, все це дуже швидко набридає. А що потім? Чоловіки можуть завоювати нові землі. А жінка? Кого їй завойовувати?
ЮЛІЯ (ледь ворушачи губами). Чоловіків?..
МЕССАЛІВНА. Помиляєшся. Я знаю лише одну землю - я сама, країна моїх відчуттів - ніколи достоту незвідана... Гра в кохання - єдине, що захоплює жінку насправді. (Зітхає). Та чим більший досвід, тим важче відчути гостроту... І коли ризик додає спокуси, то хай живе ризик!
ЮЛІЯ. Хіба в Паллатіні ви не ризикуєте?
МЕССАЛІНА (сердито). І дався тобі цей Паллатін! Тут хочуть мене, а не імператрицю. А в палаці вони вдають пристрасті - від страху, користі, чи пихи... Мені набридла фальш. Я хочу справжньої пристрасті.
ЮЛІЯ. А по-вашому, тут справжні пристрасті? За вісім ассів?!
МЕССАЛІНА (запалюється). Але платять їх мені, а не чекають плати від мене. Коли чоловік готовий платити, він справді хоче. Пам'ятаю одного гладіатора: все тіло в шрамах, його остання ніч... Це було якесь священнодійство, а не кохання... Мене так заводить справжнє первинне чоловіче бажання...
ЮЛІЯ (скептично). На одну ніч? Чи на одну годину?
МЕССАЛІНА. Бажання завжди миттєве, воно просто повторюється. Але бажання – то лише початок. От коли вхопиш його і витягнеш із чоловіка те, про що він не здогадувався... А ще й так, що він не зможе насититись, не зможе забути... От де справжня влада над людиною... Але коли немає того бажання...
ЮЛІЯ. І це говорите ви?! Не глузуйте. Ви не можете викликати бажання?!
МЕССАЛІНА. Вабити і не давати? Чи віддатися раз пристрасно, і потім упритул не помічати? Це мені не- ці-ка-во.
ЮЛІЯ. А як вам удається... зачепити?
МЕССАЛІНА (сміється). Це вже мій секрет. Мій і Клеопатри. Ти думаєш, чому вона вбивала коханців після однієї ночі? Я не дарую його так часто... Але хто спробує - буде хотіти ще і ще, до божевілля...
ЮЛІЯ. А як же Гай? Хіба ви його не кохаєте?
МЕССАЛІНА. Гай для мене, як вино, тільки бачу - і вже хмільна. Може, я справді закохалася, це мене й лякає... Мати одного коханого - небезпечно. Запам'ятай це. Все, годі базікати. Вже майже четверта, час відкриття. Поглянь, може є хтось? (Юлія додає останні штрихи і виходить, за мить повертається).
ЮЛІЯ. Є, пані.
МЕССАЛІНА. Який він із себе?
ЮЛІЯ (демонструє, показуючи дещо на собі, досить кумедно). Високий, плечистий, чорнявий...
МЕССАЛІНА. А вік?
ЮЛІЯ. Десь трохи за тридцять. Обличчя, правда, грубувате.
МЕССАЛІНА. Це неважливо. Поки мені подобається. А хто він?
ЮЛІЯ. Не знаю. Засмаглий, схоже, щойно з моря - навіть пахне сіллю.
МЕССАЛІНА. Стривай, він трохи косить очима?
ЮЛІЯ. Так, здається, трохи є.
МЕССАЛІНА. О, ні. То капітан рибалок. Від нього тхне рибою, а я цього не терплю. Повісь табличку, що зайнято, і жени геть. Повартуй, хто ще буде.
ЮЛІЯ (знизує плечима). Це ж вам не Паллатін. Чого ж ви хотіли?
МЕССАЛІНА. Іди, кажу. (Юлія виходить, Мессаліна "пробує" різні постави й вирази облич).
ЮЛІЯ (повертається, захоплено). Ой, там такий хлопчик, здається, ще безвусий, може навіть вперше, сором'язливий, ніжний. Якщо чим і пахне, то тільки молоком. Просто чудо.
МЕССАЛІНА. Як він тобі подобається, можеш узяти собі, та трохи згодом.
ЮЛІЯ. А ви?
МЕССАЛІНА. Я не в настрої збивати цноту. Він раніше скінчить, аніж почне. І потім, від таких лише чекай сюрпризів... Я знаю сто один спосіб запобігання, але з "такими" (киває вбік) лише один надійний.
ЮЛІЯ. Який же?
МЕССАЛІНА. Не кохатися. Поглянь, чи немає кого більш зрілого. (Юлія вийшла, Мессаліна вже нервує).
ЮЛІЯ (повертається із зловтішною посмішкою). Тепер уже точно зрілий.
МЕССАЛІНА. Цікаво, і який він із себе?
ЮЛІЯ (демонструє). Маленький і плюгавенький, із черевцем, років так за п'ятдесят...
МЕССАЛІНА. Досить-досить.
ЮЛІЯ (по-блазнівському патетично). Шкода, у мене ще чимало живописних подробиць його образу.
МЕССАЛІНА. Мені вистачає їх у Паллатіні. Може, ти й маєш рацію: мені цього разу точно не щастить. Може, просто привести тигра? І помуркатися? Це так лоскоче нерви... Не пам'ятаєш, як отого звали?
ЮЛІЯ. Цезар. Він уже давненько врізав дуба, пані.
МЕССАЛІНА. І чому я така фатальна жінка? Поглянь востаннє - вже не кажи, який – ліпше загаси світло...
ЮЛІЯ. Добре, пані. (Виходить, за мить повертається зблідла і перелякана). Там... там Нарцисс...
МЕССАЛІНА. (теж зблідла). Ти жартуєш!.. Ти певна, що то він?
ЮЛІЯ. Точно він, іде сюди.
МЕССАЛІНА. О Боги, якого біса він тут робить! Табличка висить?
ЮЛІЯ. Так, звичайно.
МЕССАЛІНА (нервово ходить по кімнаті, збирає свої речі). Чому його сюди занесло? Я чула, він ніколи не ходить в такі місця. Цей раб нахабніє не по днях, а по годинах! І навіщо він прийшов? Для шантажу? Чи все-таки для іншого?.. Зробимо так: я непомітно вийду звідси, а Нарцисса приймеш ти. (Лукаво). Тільки добре постарайся!
ЮЛІЯ (розгублена). Я...
МЕССАЛІНА (уриває). Ти отримаєш нагороду. Я подарую тобі золотий браслет...
ЮЛІЯ Я не хочу браслета.
МЕССАЛІНА (здивовано). Це вже щось новеньке. Чого тоді?
ЮЛІЯ. А можна секрет? Той... Я скористаюсь тільки раз! З одним... Слово честі...
МЕССАЛІНА. Яка ти ще наївна... (Розглядає браслет на руці). Ти даремно відмовилася від браслета. Гарна дещиця... Більше так не роби... (Юлія зіщулилася під її колючим поглядом). Тримай мою перуку, плащ (кидає свій, бере її), олію. Підготуйся добре, лише тоді знімай табличку. (На порозі з іронічною посмішкою). І не віддавайся зразу - подражни, потягни час. Сподіваюсь, обійдешся без секрету...
(Мессаліна йде, Юлія хутко готується, опановує себе, виходить і відразу ж повертається. За мить з'являється Нарцисс. Тепер це випещений чоловік з "орлиним" поглядом, від якого може бути і холодно, й моторошно – як кому. Юлія стоїть спиною, тьмяне світло. Нарцисс пильно мовчки дивиться на неї).
НАРЦИСС. Скільки ти хочеш? (Юлія показує число десять на пальцях, не повертаючись, і показує жестом місце, куди покласти. Нарцисс кидає туди кілька монет. Юлія починає повільний еротичний танок, трохи оголюючись, але не обертаючись. Нарцисс підходить до неї, обнімає, починає пестити, потім різко підхоплює її, кладе на підстилку, бачить обличчя і рвучко зупиняється, сахається від неї, якусь мить стоїть нерішучий, потім хутко кидається оглядати кімнату, піднімаючи завіси).
ЮЛІЯ. Тут більше нікого немає.
НАРЦИСС (знаходить сережку - прикрасу Мессаліни - на підлозі, затискає в долоні). Ми ще побачимось... (Швидко виходить. Юлія люто молотить кулаками по підлозі. Миттю опановує себе, одягає плащ із каптуром і гасить світло. Виходить).
СЦЕНА 3.
(Ніч. Вишневі сади Лукулла – маєток Мессаліни, успадкований від вбитого за її наказом патриція. З'являється Мессаліна в плащі - чорна тінь на чорному тлі. Спотикається).
МЕССАЛІНА (протягом монологу поволі наближається до авансцени). Дідько б забрав ці славнозвісні римські дороги! Бозна чого тут тільки не валяється. Через того клятого вільновідпущеника я блукаю поночі, мов якась жебрачка. (Мрійливо). І чому я не віддала Нарцисса в гладіатори, доки він був рабом? На бій із тигром! Чи ні, тигр - для нього розкіш, от крокодильчика б невеличкого - саме воно... Здається, я майже вдома, вишнями пахне... (У глибині сцени промайнула тінь. Мессаліна завмирає). Тільки б нікого не зустріти... Якась дивна тінь, зникла. (Тихо, злякано). А раптом це та примара, про яку пліткували слуги?.. (Дістає оберіг, шепоче молитву, озирається). Ні, мабуть, здалося... Щось мені це нагадує. Ніч, страх, тіні... Точно, все як тоді, сім років тому... Тоді здавалося: трон – це неймовірне нескінченне щастя... Яка химера... Це пастка, клітка, зв'язана путами, ланцюгами закута - усіх цих "треба", "заборон"... А всі ці нишпорки, які дивляться, ніби розривають очима на безліч шматочків! Влада - така облуда.. Холодно, до кісток холодно... І гидко від усього, аж нудить... Як виборсатись із потоку суцільного лукавства, де нічогісінько справжнього?.. Не хочу, не можу так жити. І кохання теж химера, але єдина, яка мене ще вабить... Невтілені бажання - химери, а втілені - примари. Скоро і я перетворюся на тінь, а що може бути химерніше за тінь від химери? Химерна Мессаліна... Так, слава Богам, дійшла без пригод...
(З темряви нечутно виринає фігура, також загорнута у плащ. Це Кальпурнія).
МЕССАЛІНА (здригається). Хто тут? (Озирається, відступається). Не підходьте! Я покличу охорону...
КАЛЬПУРНІЯ. Не робіть цього, пані Мессаліно... Навіщо їй бачити вас тут зараз?
МЕССАЛІНА. Ти знаєш, хто я і дозволяєш так говорити зі мною?!
КАЛЬПУРНІЯ. Я говорю навіть із Богами. Ви ж самі хотіли зустрітися зі мною.
МЕССАЛІНА. Я хотіла?! То скажіть, хто ви? (Вдивляється). Я вас десь бачила?...
КАЛЬПУРНІЯ. Можливо, але ми не знайомились... Я Канідія.
МЕССАЛІНА. Жриця Ізіди? Та сама Канідія, що знається на астрології, магії, тлумачить сни...?
КАЛЬПУРНІЯ (посміхається). Та сама...
МЕССАЛІНА. Чому ви уникали зустрічі зі мною, а тепер з'явилися самі посеред ночі?
КАЛЬПУРНІЯ. Не гнівайтеся, я не могла прийняти вас раніше. Ви були неготові. Але тепер я тут і чекаю.
МЕССАЛІНА. Я хотіла, щоб ви поворожили мені.
КАЛЬПУРНІЯ. (іронічно). Хіба мало астрологів та всіляких віщунів у Палатіні?..
МЕССАЛІНА. Я не довіряю їм. Вони говорять те, чого від них чекають смертні, і втратили здатність розуміти Богів. А ваші пророцтва, чула, збуваються. Та ви ворожите не всім. Навіть за великі гроші.
КАЛЬПУРНІЯ. Так, ви правду чули. І від вас я не візьму золота за ворожбу.
МЕССАЛІНА. Що тоді?
КАЛЬПУРНІЯ. Проведіть мене до Паллатіну, я хочу поговорити з Клавдієм наодинці.
МЕССАЛІНА. Ви називаєте імператора просто Клавдієм? Це інтригує. Я можу знати, для чого він вам?
КАЛЬПУРНІЯ. Ні. Присягаюся, що не заподію лиха Клавдію. То як, ви згодні на мою ціну?
МЕССАЛІНА. Гаразд, я проведу вас. Потім. Спершу ви поворожите мені.
КАЛЬПУРНІЯ. Я чекатиму в храмі Ізіди опівдні. І принесіть голубку для обряду.
(Кальпурнія йде).
МЕССАЛІНА. Опівдні...
(Швидко прямує углиб саду).
СЦЕНА 4.
(Палац імператора Паллатін. Кімната Клавдія. Він ходить по сцені, трохи накульгуючи, чимось стривожений. Відчуття сильного протягу, ворушаться завіси, чути скрип та шерхіт. Посеред сцени - ваза з фруктами, в які встромлений ніж. Клавдій вихоплює ніж і починає огляд завіс: за першою - нікого і так далі. З іншого боку нечутно входить Нарцисс і спостерігає з посмішкою.)
НАРЦИСС. Слава Імператору!
КЛАВДІЙ. (здригається, рвучко повертається). А, це ти, Нарциссе, і де ти навчився ходити так нечутно?
НАРЦИСС. На службі у вас. Ви когось шукаєте?
КЛАВДІЙ. Свою ті-ті-тінь.
НАРЦИСС. З ножем у руках? Її, певно, затримала сторожа. Вони не пропускають нікого з гострими предметами, у мене он забрали прилад для писання. Невже ви сподівалися, що впустять тінь із ножем?!
КЛАВДІЙ. (підходить до Нарцисса і прикладає ножа до його горла, той залишається зовні спокійним). Жартуєш, сучий сину? Чи я не Телегеній? Смерть уже стільки разів стояла так близько д-до мене, що я чув її сморід. Сьогодні я знову пізнав цей запах...
НАРЦИСС (хрипло). Покладіть ножа, і ваша тінь знайдеться.
КЛАВДІЙ (опускає ножа і відходить, міряє кроками кімнату). Я знову не міг довго з-з-заснути. Але вночі у мене з'явилась нова ідея, і я дописав розділ до свого "Трактату про гру в кості". Зіграєш? (ставить гру)? Я хотів перевірити одну версію...
НАРЦИСС. Це честь для мене, та я гравець ніякий... На такому бовдурі як я, неможливо перевіряти теорії.
КЛАВДІЙ. Дарма ти нехтуєш грою в кості. Це те саме, що й життя, ті ж закони... Гаразд, які новини?
НАРЦИСС. Нічого серйозного. Це може почекати до ранкової трапези.
КЛАВДІЙ. Так, трапеза - це святе... А яка нині судова справа? Не надто нудна? А то знов засну. А це вельми нед-д-оречно.
НАРЦИСС. Сьогодні ви не заснете. Справа перелюбу патриціанки з рабом...
КЛАВДІЙ. Знову? Вони що, показилися? До чого дійшла мораль! Кращі дочки імперії поводяться гірше якихось... Все, відкладемо це на після трапези, а то ще апетит зіпсується... До речі, що там на сніданок?
НАРЦИСС (виймає один з аркушів). Ведмежатина з прянощами в підливі з оливкової олії та яєць, а на десерт - очищені фініки, фаршировані горіхами і насінням із соснової шишки, смажені в меду.
КЛАВДІЙ. Шишки, кажеш? Гаразд, облишмо справи, а це що там у тебе за папірусик?
НАРЦИСС. Нічого особливого. Так, один сатиричний віршик.
КЛАВДІЙ (хмуриться). Віршик натщесерце? (Кривиться). Ну гаразд, викладай.
НАРЦИСС (розгортає, починає читати). "Поглянь же на рівних Богам, послухай, що було з одним: як тільки засне він, то жінка його, замінивши те ложе в палаці на вовну благеньку, хапала плаща із каптуром, і бігла з служницею лишень одною, блудниця та від чоловіка, волосся чорняве сховавши рудою перукою, у теплий вона лупанар пролізала, даруючи ласку усім, хто заходив, і плату просила за те...".
КЛАВДІЙ. Нічого так, сміливо, легко... І про кого ж, цікаво цей витвір?
НАРЦИСС. Про вашу дружину, Мессаліну.
КЛАВДІЙ. Що?! (Вибухає гнівом). Хто наважився написати цю бридоту про імператрицю?! Хто?!
НАРЦИСС. Я ще не знаю напевне...
КЛАВДІЙ. За що тоді ти платиш своїм шпигунам? Негайно знайди цього писаку. Я сам керуватиму його стратою!
НАРЦИСС. Звісно, ми розшукаємо його. Але... боюсь, буде скандал, вигідний тим, хто його замислив. Проігнорувати - от удар, якого не чекали!
КЛАВДІЙ. Можливо... Але я хочу знати ім'я. Іди... Стривай. Може, цей автор мав якийсь віддалений привід для цього п-писання, перекручений, тож ти б міг... Тільки щоб вона не здогадалася... Розумієш?
НАРЦИСС. Звичайно...
КЛАВДІЙ. І щоб жодна жива душа...
НАРЦИСС. Можете не сумніватися.
КЛАВДІЙ. Гаразд, іди. І накажи покликати її.
(Нарцисс виходить. Клавдій тяжко зітхає і виймає кості).
СЦЕНА 5.
(Мессаліна поспішає до Клавдія, але її перестрів Префект).
ПРЕФЕКТ (тихо, кличе її вбік). Мессаліно, чому ти мене уникаєш? Відцуралася геть. Хіба ми вже не друзі?
МЕССАЛІНА. Тш-ш... Клавдій мене кликав, він чекає.
ПРЕФЕКТ. (Рвучко перехоплює її і тягне в тінь). Почекає, що йому станеться? Йому й за вухом не свербить.
МЕССАЛІНА. Що ти робиш? Нас можуть побачити.
ПРЕФЕКТ. Раніше не боялась. Я потурбувався, щоб ніхто анічичирк. (Стискає її).
МЕССАЛІНА. Схаменися. Пусти, ведмедику, це зовсім недоречно.
ПРЕФЕКТ. Не пущу, як не скажеш, коли стрінемось. Бо ждав-ждав і ждання погубив...
МЕССАЛІНА. Мені ніколи. Пусти, кажу! Я зараз покличу...
ПРЕФЕКТ. Кого, охорону? Вони ж тільки мене й слухаються. Я ж їм батько рідний. Скажи лише, коли?
МЕССАЛІНА (лукаво). Коли не будеш волохатим. Поголи тут і тут. (Проводить рукою по грудях). Тоді й поговоримо. (Всміхається).
ПРЕФЕКТ. Глумишся? Такого ще зроду не бувало...
МЕССАЛІНА. Хоробрий воїн боїться бритви?...
ПРЕФЕКТ. Та хто боїться? Просто не розумію, що сталось... Я чекав трохи ніжності, а ти лише глузуєш...
МЕССАЛІНА. Хіба це мало?.. (Сміється). Сміх імператриці! Вишукана коштовність!
ПРЕФЕКТ. Перестань, Мессо... Ти – найдорожче, що в мене є, ти і Британік...
МЕССАЛІНА (враз серйозно). До речі, про Британіка. Після твоїх останніх навчань він прийшов із синцем і подряпиною...
ПРЕФЕКТ. Не квокчи, хлопцю сьомий рік, я хочу, щоб він ріс справжнім чоловіком... Синець - то пусте.
МЕССАЛІНА. (гнівно). Не пусте. Навіть волосинка не має впасти з його голови! Це мій син, і мені вирішувати, яких вчителів йому треба. Не забувай!
ПРЕФЕКТ. Навіщо ти так, Мессо? (Тихо). Не бійся, я дуже люблю сина...
МЕССАЛІНА. Хіба в тебе є син? Будь обережним... Британік – син імператора, чуєш? Тобі дарована честь - вчити його, охороняти... От і цінуй її, але не чекай за це нагороди. Я тобі вже нічого не винна!
ПРЕФЕКТ. Я вже нічого не чекаю від тебе, Мессо. Нічого доброго...
МЕССАЛІНА. І дарма... (Тихо, інтимно). Все може бути... І я можу дозволити тобі відчути себе батьком, і не тільки... Якщо поголишся... (Зі сміхом тікає від нього). Бува-ай, не сумуй, ведмедику... (Зникає).
ПРЕФЕКТ (сам). От бісове насіння (спльовує, іде злий і похмурий).
Кімната Клавдія.
(На порозі з'являється Мессаліна, Клавдій підводить очі, вона всміхається до нього, він хутко ховає кості).
МЕССАЛІНА (стає на порозі). Привіт, слонику. Ти кликав мене?
КЛАВДІЙ. Кликав. Нам треба поговорити, Мессо.
МЕССАЛІНА (повільно йде до нього). Давай. А чом ти такий серйозний, слонику?
КЛАВДІЙ (роздратовано). Нам треба серйозно поговорити. І не називай мене слоником.
МЕССАЛІНА (знизує плечима). Як хочеш. (Обіймає й цілує його). І чого це в нас темні кола під очима? Ти знов працював до півночі?
КЛАВДІЙ. Мене мучило безсоння, потім душили кошмари...
МЕССАЛІНА. Бідний-бідний слоник (пестить волосся). А хто мене не слухається, їсть важке на ніч? Га?
КЛАВДІЙ (роздратовано). Не в тому річ... Взагалі, я не про це хотів говорити. Де ти була сьогодні вночі?
МЕССАЛІНА. А що сталося? (Іронічно). Невдала дівчинка трапилася? Коли вибираю я, такого не буває. (Захоплено, швидко). До речі, я бачила одну кралечку! Шкіра ніжна, як недостигла оливка, волосся кольору індиго, очі вологі, і груди такої незвичної форми. Хочеш, пришлю її цієї ночі?
КЛАВДІЙ. Я хочу, щоб ти прислала себе.
МЕССАЛІНА: (звабливо). Як хочеш. Все одно, варто спробувати цю рабиню, слонику...
КЛАВДІЙ. Я просив: не називай мене слоником! І дай відповідь на питання!
МЕССАЛІНА. Що сталося, ти можеш пояснити?
(Клавдій підводиться і дає їй вірш, Мессаліна читає мовчки, говорить холодно).
МЕССАЛІНА: І хто це наважився писати таке про імператрицю?!
КЛАВДІЙ (пильно дивиться на неї). Чого ти вирішила, що це про тебе?
МЕССАЛІНА (розгубилася, але опанувала себе). А хто у нас ще рівний Богам? І навіщо ти тоді даєш це мені? (Кидає вірш). Не показуй мені більше такої гидоти, я не люблю пліток...
КЛАВДІЙ. На жаль, це таки про тебе, Мессо.
МЕССАЛІНА (сміється). О, Боги, та скільки ж можна! З часів вигнання Сенеки мої вороги не вигадали нічого оригінальнішого! Знову звинувачують у зраді. Невже тобі не набридло, Клавдію?
КЛАВДІЙ. Це не просто зрада, або я не Т-т-телегеній, це дикість якась...
МЕССАЛІНА. Слонику, я знаю, звідки ніжки ростуть. Уявляєш, в Римі є повія, буцімто схожа на мене. Не знаю, чи це хтось вигадав. Чи вона сама пускає таку чутку, щоб до неї йшли з цікавості.
КЛАВДІЙ. Я хочу, щоб її привели до мене.
МЕССАЛІНА (знизує плечима). Я ж казала: і ти теж попався... Я гадала, ти маєш важливіші справи. (Холодно). До речі, сподіваюся, ти вже наказав покарати цього автора?
КЛАВДІЙ. Н-н-ні...
МЕССАЛІНА: А ти хотів, щоби я отримала насолоду від споглядання його тортур? Дякую, це ти любиш подібні забави, я обійдуся. Скажи лише його ім'я.
КЛАВДІЙ. Я н-н-не знаю його.
МЕССАЛІНА. Овва! Не знаєш?! А як же твій всемогутній Нарцисс? Не здивуюся, якщо він і автор. Цей повний несмак. Кострубатий ритм, недолугий стиль... Це ж він приніс?
КЛАВДІЙ. Так, але ти несправедлива до Нарцисса, навпаки, він так ревно захищав тебе...
МЕССАЛІНА. Дворушник! Захисник знайшовся! У мене є чоловік. (Ніжно). Ти ж захистиш мене?
КЛАВДІЙ. Я д-д-думав... краще поки не привертати уваги... іг-г-гнорувати...
МЕССАЛІНА. Ігнорувати?! Чесне ім'я імператриці? Браво, слонику. Зізнайся - це порада Нарцисса!
КЛАВДІЙ. Так, але це слушна думка... І я поки не знаю, чи є в цьому (жест у бік віршика) д-доля істини...
МЕССАЛІНА (повільно підводиться і відходить, голос стає крижаним). Що є істиною, Клавдію? Коли я виходила за тебе заміж, милий, ким ти був? Старий розорений блазень з репутацією напівідіота...
КЛАВДІЙ. Отямся, Мессо!
МЕССАЛІНА. Це не мій епітет, а твоєї матері. Скажи, хіба я слухала інших і питала їх про долю істини?
КЛАВДІЙ (морщиться). Мессо, для чого це? Припини...
МЕССАЛІНА. Хіба я не побачила в тобі чеснот, яких не помічали інші? Твій розум, освіченість, великодушність. І я народила тобі дитину, навіть не певна її майбутнього! І хіба в тому, що ти правиш Римом, немає моєї заслуги? Це - не доля істини?
КЛАВДІЙ. Мессо, я ж кажу про інше.
МЕССАЛІНА. А я про це. І якщо для тебе важить чужа думка, а мені ти не віриш... (Схлипує, іде до виходу).
КЛАВДІЙ (зупиняє її). Мессо, не гарячкуй. Зрештою, якби ти проводила ночі на шлюбному ложі...
МЕССАЛІНА. А часто це ложе бувало вільним останнім часом?
КЛАВДІЙ. Ти ж ніколи не заперечувала... Ти і ревнощі – речі несумісні...
МЕССАЛІНА. Що ти знаєш?.. Вважаєш, я отримую від цього задоволення? Я ж не можу кожного разу вирощувати собі цноту тільки тому, що ти любиш дівчаток!
КЛАВДІЙ. Твоєї цноти я так і не пізнав...
МЕССАЛІНА (зблідла). Знаєш, якби ти був молодшим і симпатичнішим, Калігула позбавив би цноти й тебе. Шкода, що цього не сталося. Ти б знав, що це удар нижче пояса, нагадувати мені про це.
КЛАВДІЙ. Пробач, Мессо, пробач. Ти знаєш, я люблю тебе, лише тебе...
МЕССАЛІНА (іронічно). Справді? Невже?
КЛАВДІЙ (вибухає гнівом). Заміни цей тон! Якби я не любив, ти думаєш, терпів би це? Та я б викинув тебе під три чорти, не питаючи ні де, ні з ким, ні коли...
МЕССАЛІНА (Крижаним тоном). Гаразд, я збираю дітей і їду - у вигнання, під три чорти, куди завгодно, аби подалі від цих принижень...
КЛАВДІЙ (кидається до неї, обнімає, заспокоює). Мессо, дівчинко моя. Ти знаєш, як я люблю тебе... (Зазирає їй в очі). Я все розумію і бачу. Я заплющував очі на твої забавки, бо ти ще дитина... Але є межа - за нею я безсилий захистити... Це сильніше за мене... Пам'ятай це...
МЕССАЛІНА (обіймає). Я не пізнаю тебе, Клавдію, ти імператор, Бог на землі, твоя воля закон. (Жорстко). Я хочу бачити на власні очі страту цього... пройдисвіта!
КЛАВДІЙ. Добре. Хочеш, люба, ми кинемо його на з'їдання диким звірам?
МЕССАЛІНА (бере фрукт із вази). Гадаєш, левам?
КЛАВДІЙ. Найлютішим левам!
МЕССАЛІНА. Ні, краще тиграм.
КЛАВДІЙ. Хай буде тиграм, бачиш, я потураю твоїм бажанням... Слухай, а та рабиня, вона ще дівчинка?
МЕССАЛІНА (всміхається). Аякже, милий, цнотлива, як альпійський сніг. Я пришлю її до тебе цієї ночі.
КЛАВДІЙ. Якщо ти так наполягаєш, то можна й спробувати...
(Мессаліна виходить, Клавдій сидить міркуючи, потім виймає гру і починає грати сам із собою).
СЦЕНА 6.
(Мессаліна у своїй кімнаті, входить Нарцисс).
НАРЦИСС. Вітаю вас, божественна Мессаліно.
МЕССАЛІНА. Чого ти хотів, Нарциссе?
НАРЦИСС. Засвідчити своє захоплення. Ви недаремно брали уроки у геніального Мнестера. Перепрошую, я мимовільно став свідком фіналу чудової сцени...
МЕССАЛІНА (спалахує). А ти що, підробляєш "шляхетним" ремеслом шпигуна сам у себе?
НАРЦИСС. Клянуся, це випадковість! І безвихідь. Уривати таку геніальну сцену було гріх. А недослухати її не дозволила моя любов до театру...
МЕССАЛІНА (миттю уриває). Виставу закінчено. Я нікого не затримую.
НАРЦИСС. А я так думаю, що це лише початок. Хочете знати продовження?
МЕССАЛІНА (люто). Ні.
НАРЦИСС. Дарма, а я хотів поговорити з вами про це. (Розкриває руку, на долоні - сережка).
МЕССАЛІНА. (зблідла, але втрималася, всміхається). Це що, подарунок?...
НАРЦИСС (закриває руку, ховає). Так, подарунок імператора. Не пам'ятаєте?
МЕССАЛІНА. У мене стільки прикрас, всі не запам'ятаєш... Дякую, що знайшли. Я накажу віддячити...
НАРЦИСС. Найцікавіше тут місце, де я її знайшов. Не здогадуєтесь, де?
МЕССАЛІНА. Ні. Яке це має значення?
НАРЦИСС. Якщо не має, я поверну її назад і знайду за інших обставин?
МЕССАЛІНА (через паузу). Говори, що ти хотів, тільки швидко.
НАРЦИСС. Я провів цю ніч у полюванні: хотів уполювати вовчицю, але спіймав лише її тінь...
МЕССАЛІНА. Полювати на тіні - невдячна справа, а на вовків - небезпечна.
НАРЦИСС. У цієї тіні був запах - неповторний, знайомий і невловимий...
МЕССАЛІНА. Я не маю часу на натяки. Чого ти хочеш від мене? Грошей за послугу?
НАРЦИСС. Я?! (Зображає щире здивування). Я не мав на увазі це. До того ж ви - просите грошей у Клавдія, він - у мене... Погодьтеся - абсурдна ситуація.
МЕССАЛІНА. Не знала, що твоя посада така прибуткова! Я гадала, що так швидко багатіють лише злодії.
НАРЦИСС (всміхається, спокійно). Ні, чому ж, ще імператори...
МЕССАЛІНА. Ти забуваєшся! Пам'ятай своє місце, бо всі твої багатства перетворяться на порох...
НАРЦИСС. До рабства я був нащадком знатного роду, а темні плями були і у вашому минулому, чи не так?
МЕССАЛІНА. Не розумію, які плями?
НАРЦИСС. Хіба Калігула не подарував вас Клавдію як рабиню, після того, як натішився сам і дав охороні...
МЕССАЛІНА (зблідла; пауза). Від кого ти чув цю облудну плітку?
НАРЦИСС. Від себе. Я шкодую, що був тоді невільним свідком вашої ганьби... (Пауза).
МЕССАЛІНА. На твоєму місці я б забула це назавжди...
НАРЦИСС. Гаразд, облишмо минуле. Ви бачите, я вмію тримати язика...
МЕССАЛІНА. Чого ти домагаєшся?
НАРЦИСС. Нарешті... Клавдій довіряє вам, і дослухається ваших порад... Ви знаєте: ми надали більшої самостійності провінціям, лишився один крок - посада, яка би обіймала керівництво ними. Ви би могли подати цю ідею і кандидата на посаду. Мене.
МЕССАЛІНА. Що ти замислив, Нарциссе?
НАРЦИСС. Все в інтересах Риму.
МЕССАЛІНА (іронічно). Невже державна скарбниця ще не вся у твоїй кишені? Тебе все ще цікавить Рим?
НАРЦИСС (запалюється). Послухайте, ви все ще бачите мене слугою. А ви знаєте, хто справді править цією імперією? Видає накази, збирає податки, тримає в руках армію? Хто вирвав Рим із прірви, повернув йому лад і спокій? І хто здобув перемогу над Британією, на честь якої названий ваш син?!
МЕССАЛІНА. Ти даремно не брав уроків у Мнестера. Патріотичний пафос у тебе виходить фальшиво...
НАРЦИСС (холодно). Гаразд. Я лишаю вам на міркування одну добу. Ви не хочете називати мене другом. Щиро раджу не мати мене ворогом. Один крок зроблено, і цей (показує сережку) не останній. У Клавдія одна слабкість - страх за своє життя, а стати посміховиськом небезпечно для імператора.
МЕССАЛІНА. Ти погрожуєш мені?
НАРЦИСС. Погрожую? Навпаки - подаю руку допомоги. Подумайте про це!.. До завтра.
(Нарцисс виходить, Мессаліна лишається незворушною, затемнення).
СЦЕНА 7.
(Нарцисс виходить і зустрічає Юлію, яка поспішає до Мессаліни, він перехоплює її).
НАРЦИСС. Куди ти так поспішаєш?
ЮЛІЯ (скоромовкою, опустивши очі, хоче пробігти). Перепрошую, пані чекає на мене...
НАРЦИСС. Знаєш, а тобі личить руда перука, Юліє! Якщо я мовчав, це не значить, що я не пізнав тебе там, Юліє. (Підходить до неї і повертає до себе обличчям, рвучко). До речі, звідки це римське ім'я у вільновідпущениці, а? Хіба твої батьки не знали заборони на це?
ЮЛІЯ (пручається). Це моє друге ім'я, так нарекла мене її світлість.
НАРЦИСС (сміється). Звичайно, вона дає імена своїм коням, собакам, котам, рабам і вільновідпущеникам. (Вона мовчить). До речі, ти знаєш в чому різниця між відданістю собаки і кота? Собака прив'язується до господаря, а кицька – до житла. Будинки - триваліші, ніж люди.
ЮЛІЯ. На мене чекає господиня. (Поривається піти).
НАРЦИСС. Справжній господар захищає слугу, а не прикривається ним у небезпеці.
ЮЛІЯ. Це неправда!
НАРЦИСС. Ось бачиш, ти зрозуміла, про що я. (Рвучко бере її за руку і обіймає). Яке твоє справжнє ім'я?
ЮЛІЯ. (завмерла в обіймах, через паузу). Атрея.
НАРЦИСС. Атрея-а-а, гарно. (Пошепки). Ми так давно знайомі, а я чомусь не помічав, яка ти гарна... Коли я побачив тебе там таку... Я хочу, щоб ти знала: мені важко було втриматися... Та ти була не з власної волі, я не хотів цим скористатися, розумієш? (Її вражений погляд). Іди. Я чекатиму на тебе. (Юлія зникає зі сцени).
СЦЕНА 8.
(На сцені Мессаліна у тій же поставі, в якій і була раніше. До неї несміливо заходить Юлія).
МЕССАЛІНА. Юліє, нарешті! Де ти пропадала? Чому ти не зайшла відразу?
ЮЛІЯ. Я боялася розбудити.
МЕССАЛІНА: Я не спала цю ніч, а може, не буду й наступну... І все через тебе! Я мала діяти навпомацки. (Тихо). Розкажи, він кохався з тобою?
ЮЛІЯ (несміливо). Так.
МЕССАЛІНА. І як він?
ЮЛІЯ. Непогано.
МЕССАЛІНА. І він нікого не шукав, нічого не питав тебе?
ЮЛІЯ. Не шукав, але питав.
МЕССАЛІНА (сполохано). Про мене?
ЮЛІЯ. Ні, лише скільки мені заплатити.
МЕССАЛІНА. Гаразд, розкажи як усе було. Він зайшов, і далі? Ти стояла обличчям до нього?
ЮЛІЯ. Ні, я одвернулася, ви знаєте, я хотіла потягнути час... Ви хочете взагалі чи в деталях?
МЕССАЛІНА (жорстко). В деталях.
ЮЛІЯ (розгубилася, хутко опанувала себе, захоплюється власною фантазією). Він підійшов, обхопив мене зі спини і поцілував... А потім увійшов так різко, що я застогнала, він дуже сильний і вмілий...
МЕССАЛІНА. Він був довго з тобою?
ЮЛІЯ. Я не пильнувала час. Але він входив двічі...
МЕССАЛІНА. І ти мала задоволення?
ЮЛІЯ. Так...
МЕССАЛІНА. Тепер я розумію, для кого ти питала про той секрет...
ЮЛІЯ. Зовсім ні. То для іншого. Ви... ви його не знаєте...
МЕССАЛІНА. Ти не вмієш брехати. Він не був із тобою. Хочеш, скажу, що було насправді? Він побачив, що це не я, і спитав про мене. А потім ударив. Побачив, що тобі сподобалось і вдарив ще. І ти все розповіла.
ЮЛІЯ. Ні! Він нічого не питав, і я нічого не казала! Клянуся!
МЕССАЛІНА. Він просто побив тебе і пішов?
ЮЛІЯ. Ні, не бив. Він взагалі майже не торкався мене...
МЕССАЛІНА. От ти і видала себе. Не торкався. Просто пішов. Це ще гірше.
ЮЛІЯ. Ні! Я не це хотіла сказати... (Навернулися сльози).
МЕССАЛІНА. Бідолашна дівчинка. Пробач. (Обіймає її). Цей горішок надто твердий для тебе. Він страшний чоловік. І ти будеш останньою дурепою, якщо не вирвеш його із серця. Він підбирається до мене. І переступить через тебе без жалю... Будь обережною. Я йду до храму, сама, а після фієсти поїду до Гая, будеш мене супроводжувати. Все, тепер залиш мене саму. (Юлія виходить, за мить з'являється Префект).
ПРЕФЕКТ. Мессаліно, я виконав твоє прохання.
МЕССАЛІНА (занурена у власні думки, не розуміючи). Що? Про що ти?
ПРЕФЕКТ. Ну той... поголився.
МЕССАЛІНА. То що з того?
ПРЕФЕКТ. Так я ж не там, а там того... (показує на груди). Он, торкнися...
МЕССАЛІНА (пригадує, торкається поголеного місця). Справді, який ти милий. Тепер будеш колючим їжачком, а не ведмедиком... (Інтимно і тихо). Поголи ще тут... (Проводить рукою вниз, зі сміхом вибігає).
ПРЕФЕКТ. (Префект сердито спльовує). От бісове насіння... (Виходить).
СЦЕНА 9.
(Юлія виходить і потрапляє просто до рук Нарцисса).
НАРЦИСС. Ходімо подалі, де нас ніхто не почує (Відводить її, потім зупиняє). Що сталося? Чом у тебе такі червоні очі? (Обіймає її). Сподіваюсь, це розвеселить тебе? (Виймає коштовності). Хай це буде знаком початку нашої дружби. (Юлія відхиляє намисто і відходить). Що таке, не сподобалось?
ЮЛІЯ. Я не хочу, щоб ви вважали мене... продажною.
НАРЦИСС. О ні, ти просто хочеш бути вільною, незалежною...
ЮЛІЯ. Звідки ви знаєте?
НАРЦИСС. Лише народжений у рабстві може збагнути це шалене бажання незалежності.
ЮЛІЯ. Я хочу свободи, хочу мати свій дім, дім моєї сім'ї, моїх дітей...
НАРЦИСС. Отже, ти хочеш дім...
ЮЛІЯ. Так, але це не головне.
НАРЦИСС. Чого ж ти ще хочеш? Грошей? (Киває "ні"). Заміж? (Знов "ні"). Чого тоді?
ЮЛІЯ. Нічого. (Люто). Просто помститися їй.
НАРЦИСС (іронічно). Своїй благодійниці?
ЮЛІЯ. Благодійниця? Ця хітлива самиця? Її місце - в найбруднішому лупанарі, а не в Палатіні. І якщо ви обіцяєте мені захист, я свідчитиму про це. Ви ж цього хотіли?
НАРЦИСС. Так, але згодом. Ще не час... Спершу скажи мені, що вона зробила тобі?
ЮЛІЯ. Для чого це вам?
НАРЦИСС. У нас тепер спільний ворог і спільна мета. Довірся мені.. (Довга пауза). Тобі боляче говорити?
ЮЛІЯ (поволі, через силу). Коли вона взяла мене до себе, я була ще дівчинкою. Вона відібрала чотирьох сильних рабів і сказала: я хочу, щоб ти відчула це по-справжньому. І дивилася... Я не прощу їй ніколи...
НАРЦИСС. Можливо, вона справді хотіла, як краще?
ЮЛІЯ. Краще?! Аби вона краще провалилася в Тартари. Я більше не можу. Я не така жінка, я хочу мати лише одного чоловіка, і дітей. Як це було там, де я народилася. Поки я не почала ненавидіти всіх...
НАРЦИСС. Бідолашна дівчинка... (Цілує її, вона відповідає).
ЮЛІЯ. Я допоможу тобі. Ти сильний і мужній. Лише ти можеш протистояти їй.
НАРЦИСС (уриває її). З тобою. Ти матимеш свій дім... Скажи, куди вона збиралась іти?
ЮЛІЯ. До храму Ізіди, а ввечері - до Гая.
НАРЦИСС. Добре, рушай, щоб вона нічого не запідозрила. До вечора. (Розходяться).
СЦЕНА 10.
(Храм єгипетської богині Ізіди. Сутінки. Можливе мавпяче зображення богині. Свічки. Чорна постать Кальпурнії. Підходить Мессаліна в плащі, тримає в руках опудало голуба.)
КАЛЬПУРНІЯ (спиною). Вітаю, вас, пані, у храмі Ізіди. Підійдіть ближче.
МЕССАЛІНА. (Підходить). І я вітаю вас, Канідіє. (Біля неї розкладені астрологічні таблиці, різні знаки).
КАЛЬПУРНІЯ. Ви принесли горлицю?
МЕССАЛІНА. Вона тут (проводить рукою по плащу, де заховано птаха).
КАЛЬПУРНІЯ. Добре. Потім. Я дивилася вашу астрологічну карту. Попереджаю: небо потемніло над вашим домом. Коли не хочете тривожних вістей, то ліпше йдіть звідси.
МЕССАЛІНА. Ні, я хочу правди.
КАЛЬПУРНІЯ. Добре. Я попередила. (Передає ніж). Тоді йдіть до жертовника і ріжте.
МЕССАЛІНА. Ні, я не можу... Прошу, зробіть це самі.
КАЛЬПУРНІЯ. Ви мусите. Інакше я відмовляюсь ворожити.
МЕССАЛІНА (бере ніж, іде вглиб сцени, відвертається, потім робить різкий рух, ніж випадає, вона відходить, зблідла, повертається зі слідами крові). Здається, все. (Кальпурнія іде дивитися нутрощі, а Мессаліна стоїть на авансцені). І що там? Чому ви мовчите?
КАЛЬПУРНІЯ. Розкажіть мені ваш сон, Мессаліно. (Пауза). Вам снилося жертвоприношення, так?
МЕССАЛІНА. Там була... Коли я вдарила ножем, замість птаха була... дитина. Нібито моя, але я її не знаю.
КАЛЬПУРНІЯ. У вас дивна ситуація, подвійна. Або злет, вершина, може, нове весілля. Або загибель.
МЕССАЛІНА (здригнулася). Або-або?
КАЛЬПУРНІЯ. Це такий знак: символізує і те, й інше. Ви ходите гостривом леза...
МЕССАЛІНА. А від кого чекати загрози?
КАЛЬПУРНІЯ. Скажу лише: ворог не один. І одного ви вважаєте другом.
МЕССАЛІНА. Його чи її?
КАЛЬПУРНІЯ. Якщо так питаєте, то самі знаєте відповідь...
МЕССАЛІНА. І що мені робити? Що ви порадите?
КАЛЬПУРНІЯ. Діяти. Не чекати, поки вам завдадуть удару, а робити його першою.
МЕССАЛІНА. Я не дуже розумію...
КАЛЬПУРНІЯ. Помоліться. Можливо, Ізіда підкаже вам вихід... Я залишу вас із нею наодинці. (Мессаліна безсило киває, Кальпурнія виходить, Мессаліна завмирає в молитві).
СЦЕНА 11.
(Знову кімната Клавдія. Він читає, силкуючись не заснути, входить Кальпурнія і намагається пройти нечутно, але Клавдій зрештою почув шерхіт і підвів голову).
КАЛЬПУРНІЯ. Довгії літа імператору Клавдію Нерону Друзу Германіку!
КЛАВДІЙ. Овва, це ти, Кальпурніє?
КАЛЬПУРНІЯ (з іронічною усмішкою). Невже ви ще пам'ятаєте, як я виглядаю?
КЛАВДІЙ. Звичайно, хоч ти і зникла на бозна скільки років! Облиш ці церемонії. Стривай, але як ти пройшла через охорону? Хто тебе впустив?
КАЛЬПУРНІЯ. О, це моя маленька таємниця... Хіба ти не радий мене бачити?
КЛАВДІЙ. Радий, нап-п-правду.
КАЛЬПУРНІЯ. Ти став надто підозріливий. І для таких простих смертних, як я, неприступний.
КЛАВДІЙ. Я не знав, що тебе не впускали. Ти була мені другом...
КАЛЬПУРНІЯ (лукаво). Лише другом?..
КЛАВДІЙ. Друг - це для мене більше, аніж просто жінка. Але чому ти зникла?
КАЛЬПУРНІЯ. Я? Милий, я так довго чекала, що ти після весілля згадаєш про мене...
КЛАВДІЙ. Після весілля? Ти знаєш, я був закоханий, як хлопчисько. Не сердься.
КАЛЬПУРНІЯ. Я знаю, ти був такий щасливий. Ніби Боги воскресили твоє перше кохання...
КЛАВДІЙ (спохмурнів). Можливо. (Пауза). А ти майже не змінилася.
КАЛЬПУРНІЯ (сміється). Майже... Ти ніколи не вмів говорити компліменти, Клавдію. (Серйозно). А ти змінився: погладшав і сивого волосся додалося.
КЛАВДІЙ. О, ти гадаєш, імператорство - це мед та ще й ложкою? Суди, прийоми, церемонії і робота-робота.
КАЛЬПУРНІЯ (підходить до нього). Ти певно, дуже втомлюєшся, Клавдію. Як ти все встигаєш? Певно, недосипаєш. Ці синці під очима... Твоя жінка не слідкує за тобою.
КЛАВДІЙ. Невже ти досі ревнуєш мене?
КАЛЬПУРНІЯ. Хіба у нашому віці ще граються в такі ігри?
КЛАВДІЙ. Жаль. Я думав, є на світі людина, яка любить мене не тому, що я імператор. Чи ненавидить не тому... Але ти певно, маєш якесь прохання до мене? Я слухаю.
КАЛЬПУРНІЯ. Я не маю прохань. Крім прохання бачитись із тобою.
КЛАВДІЙ. Справді? Як мило. Тоді дозволь, я зроблю тобі подарунок. (Виймає кольє). Це буде тобі личити...
КАЛЬПУРНІЯ (бере кольє). Щиро дякую (розглядає), знаєш, а ти колись уже дарував мені його...
КЛАВДІЙ. Як це дарував? Тоді як же воно опинилося у мене?
КАЛЬПУРНІЯ. Коли Калігула пустив по вітру все твоє майно, я продала його, щоб нам було за що жити...
КЛАВДІЙ. Прости мені... Я навіть не спитав, як ти жила всі ці роки?
КАЛЬПУРНІЯ. Якось жила. Я була горда. І все чекала, що ти покличеш. Але дива не сталося. Ти хочеш знати, чого я тут? Просто хотіла побачити, як ти живеш. Чи ти справді щасливий?
КЛАВДІЙ. Щасливий? Колись я і не мріяв про таке... Але знаєш, оцей ніж (продовжує ним гратися) - не просто для фруктів. Розумієш? Ти знаєш, мене хотіли вбити і не раз. Я постійно як в облозі, звір на полюванні. І я майже нікому не д-д-довіряю. Я дуже самотній, Кальпурніє...
КАЛЬПУРНІЯ (пауза). Я хотіла поговорити з тобою. Про твою дружину...
КЛАВДІЙ (рвучко одвернувся). Ні. Оцього не треба. Я знаю все, що ти скажеш і слухати не хочу.
КАЛЬПУРНІЯ. Ти не знаєш, я тепер стала жрицею. Я провіщаю майбутнє...
КЛАВДІЙ. Ти - жриця?! Я знаю, ти розумна жінка, але у твій пророчий дар все одно не повірю. І взагалі, вибач, я маю нині багато справ...
КАЛЬПУРНІЯ. Гаразд, я йду. Але ти дозволиш мені прийти іншим разом?
КЛАВДІЙ. Звичайно. Тільки без пророцтв. Скажімо, на партію гри у кості?
КАЛЬПУРНІЯ. Із задоволенням. Ловлю на слові, Клавдію. Але ж мене не пропустять...
КЛАВДІЙ. Я дам перстень, щоб тебе пропускала охорона. (Дає їй перстень, вона одягає).
КАЛЬПУРНІЯ. Гарний... Я прийду неодмінно. Бувай, Клавдію. (Іде).
СЦЕНА 12.
(Палац Гая Сілія. Гай лежить і смакує фрукти з вази. Входить Нарцисс, Гай схоплюється).
НАРЦИСС. Довгії літа вам, Гаю Сілію. Для мене честь бути гостем консула, наймолодшого в історії Риму!
ГАЙ. А для мене - приймати у своєму домі вас, найбагатшого неримлянина в історії Риму...
НАРЦИСС. Ви хотіли сказати, варвара?... Що ви, моє багатство - скоріше, виплід фантазій і пліток, аніж реальність. Я скромний секретар.
ГАЙ. О так, ваша скромність воістину легендарна. Не хочете приєднатися до легкої трапези?
НАРЦИСС. Із задоволенням. (Бере фрукт, смакує). Дивна річ. Я у вас вперше, а чимало речей здаються знайомими. Щось подібне я бачив у Палатіні... От хоча б оця срібна ваза... Я бачив точнісінько таку...
ГАЙ. Можливо, я не звертаю уваги на такі дрібниці.
НАРЦИСС. І даремно. Якби ви знали скількох людей згубили саме дрібниці. От тільки-но здається, чоловік у зеніті слави, купається у ласці долі, а тут якась дрібниця... Ви і не уявляєте, скількох таких обласканих долею вже поховано... До речі про дрібниці... (Дістає сережку Мессаліни). Ця не здається вам знайомою?
ГАЙ (розглядає, удавано байдуже). Ні, не пам'ятаю.
НАРЦИСС. Я помітив, що в молодих людей нерідко надто коротка пам'ять. Молодь любить переміни... Але дивна річ, тільки-но молода людина починає мчати на колісниці бажань, не помічаючи нічого довкруги, отут доля і кладе якусь дрібничку на дорозі. І той летить шкереберть... Я чув, ви гарний візник?
ГАЙ. Не мені судити. Але я люблю перегони...
НАРЦИСС. Добре, що лише на колісниці. Це не так небезпечно, як, скажімо, перегони в політиці...
ГАЙ. У перегонах на колісницях теж є ризик.
НАРЦИСС. Однак не такий... Візник ще може вижити, а програвши в політиці, втрачає голову напевне.
До мене дійшли чутки, що з'явився такий зухвалець, який цілком серйозно надумав завоювати звання чемпіона.
ГАЙ. І хто ж він?
НАРЦИСС. Ім'я його ще під сумнівом. Інакше б уже стратили... У вас гарний дім, пане консуле... Я чув, у вас ще є чудова вілла у Байях?
ГАЙ (спантеличений). Доволі скромна. Та я був би радий бачити вас своїм гостем і в Байях...
НАРЦИСС. На жаль, імперія не дає мені вихідних днів. А ось вам би я дуже радив відпочити. Гарне повітря, спокійне життя - що може бути кращим для здоров'я!
ГАЙ. Я не жаліюся на здоров'я.
НАРЦИСС. Хтозна. Я бачив стількох юних, які пішли з життя передчасно... І все через дрібниці.
ГАЙ. Що ви маєте на увазі?
НАРЦИСС. Просто намагаюся пояснити, що гучні обіцянки центуріонів за кухлем вина нічого не варті. Армія схожа на жінку: обіцяє багатьом, але живе лише з одним. А деякі закладають власне життя заради порожньої обіцянки...
ГАЙ. Я дуже ціную вашу раптове піклування про мене. Але я маю багато іншого клопоту, щоби скористатися порадою.
НАРЦИСС. Тоді не наважуюся більше зловживати вашою гостинністю. (Іде до виходу). До речі, (виймає знову сережку) знаєте, де я знайшов це? У міському лупанарі...
ГАЙ. Ви ходите до міських повій?
НАРЦИСС (знизує плечима). Не я один... Бувайте.
ГАЙ. До зустрічі.
(Нарцисс виходить. Гай бере в руки меча і починає вправлятися ним з уявним супротивником, все дужче запалюється боєм, перекидаючи речі на шляху).
СЦЕНА 13.
(Продовження попередньої. Входить Мессаліна і спостерігає за "поєдинком" Гая).
МЕССАЛІНА: Привіт, Гаю! Я не знала, що ти вправляєшся мечем у вітальні...
ГАЙ. (Зупиняється, але не випускає меча). Привіт... Я не помітив, як ти увійшла.
МЕССАЛІНА. Я милувалася тобою. Ти був схожий на розлюченого лева! Хто це накликав твій гнів?
ГАЙ. (Продовжує вправлятися). Ця нікчема, цей брудний раб, вискочка...
МЕССАЛІНА. Чекай, ти не про Нарцисса?
ГАЙ. Звісно, про цього пройдисвіта. Я ледь стримався, аби не проштрикнути його...
МЕССАЛІНА. Гаю, стривай, ти розтрощиш увесь дім, зупинися... А то я зараз піду!
ГАЙ. (Зупиняється, але не кладе меча). Справді, я надто захопився.
МЕССАЛІНА. (Підходить до нього). Бог ти мій, ти мокрий як хлющ...
ГАЙ. (Оглядає себе). Я пошлю рабиню по воду...
МЕССАЛІНА. Чекай... Не клич нікого зараз... Хочеш, я висушу ці крапельки губами?
ГАЙ. Ти збожеволіла... Що ти робиш зі мною?
МЕССАЛІНА (цілує його "в крапельки" і виймає з рук меча, відкладає). Вони хмелять мене, як вино...
ГАЙ (заведений). І що я робитиму з тобою п'яною?
МЕССАЛІНА. А що захочеш... (Зупиняється, відступається). Але пізніше. Скажи, чого хотів від тебе Нарцисс?
ГАЙ. Та нічого не хотів. Він послав мене у Байї, і не просто, він погрожував!
МЕССАЛІНА. Чим? Він щось знає? Ти якось видав себе?
ГАЙ. Та нічого він до пуття не знає, тим то й біситься... Наплів мені про перегони і непостійність армії... (Раптом зупиняється). Мессо, а чом ти не носиш отих сережок із змійками? Вони тобі так личили...
МЕССАЛІНА. Та просто набридли... Про що ти думаєш? Ти розумієш, що Нарцисс просто так нічого не робить! Він хитріший за сотню лисів... Згадай, що він казав? Чи мав проти тебе щось конкретне?..
ГАЙ. По-моєму, він пізнав деякі речі з Паллатіна, твої подарунки... Думаєш, це має значення?
МЕССАЛІНА. Не знаю, може й має...
ГАЙ (роздратовано). Твої раби, твій одяг, навіть оця ваза! (перевертає її, інші речі, гасає кімнатою) Ти підставляєш мене і себе через цей непотріб!
МЕССАЛІНА: Що з тобою, Гаю? Що за тон? Я просто хотіла, щоб у тебе все було лише найкраще... Адже тобі бракує господині в домі...
ГАЙ (гостро). Так, після того, як ти примусила мене розлучитися, я не маю господині.
МЕССАЛІНА. Примусила?! Я звільнила тебе. Хіба Юнія не стежила за тобою, не влаштовувала сцен?
ГАЙ. Вона кохала мене.
МЕССАЛІНА (гнівно). А я не кохаю тебе? Я не ризикую заради тебе? Я виконую твої забаганки, навіть неможливі! Чи ти не став консулом у 20 років попри всі закони? І за це я просила одну-єдину річ: забути її!
ГАЙ. Чудово, я чекатиму тебе як вірний пес, а ти розважатимешся в лупанарі з десятком самців? (З притиском). Адже ти була там цієї ночі?
МЕССАЛІНА (тихо). Хто тобі сказав це?
ГАЙ. Це неважливо. Ти не заперечила, а запитала, хто...
МЕССАЛІНА. Це сказав Нарцисс? (Він іронічно посміхається). Якщо для тебе важить його слово...
ГАЙ (пильно дивиться). Я просто хочу знати правду, від тебе, Мессо.
МЕССАЛІНА (роздратовано). Так, я була в лупанарі. То що з того? Можна подумати, ти там не бував... Ти ще не маєш на мене ніяких прав, чуєш? І я не збираюся тобі звітувати!
ГАЙ. Я вже не знаю, де ти справжня, Мессо. Зараз, чи тоді, коли казала, що хочеш від мене сина... Я думав, що маю на тебе вище право, право любові. А так усе втрачає сенс. Може, мені справді варто поїхати...
МЕССАЛІНА. Швидко ти здаєш позиції. Не чекала... А я думала, ти серйозно говорив про імператорство...
ГАЙ (люто). Оцього не чіпай. Я доведу тобі серйозність моїх намірів...
МЕССАЛІНА. Чом же ти тікаєш? І не від ворога, а від образи на коханку, якій заманулося трохи гострих відчуттів...
ГАЙ. Тобі заманулось гострих відчуттів? (Тихо). Знаєш, бувають такі хвилини, коли мені страшенно хочеться вбити тебе... (Бере в руки меча і заворожено дивиться на неї).
МЕССАЛІНА. Неозброєну жінку? Бравий вояк, нічого не скажеш. Чого ж ти чекаєш? Це теж - твоє право любові? (Гай жбурляє зброю геть, відвертається).
ГАЙ. Тобі цього не збагнути. Ти просто не здатна кохати. Тобою править хіть... Коли я уявляю собі, що ти, як остання повія... Ти здатна лише зраджувати!..
МЕССАЛІНА. Зраджувати можна чоловікові. А ти ще ним не став і нічого не зробив, щоб стати. Якщо хочеш знати, я справді хотіла зрадити, я хотіла втекти від тебе...
ГАЙ. Утекти?! Чому? Я не розумію! Ти ж хотіла бути моєю жінкою, йти за мною куди завгодно...
МЕССАЛІНА. А що ж тут розуміти? Так, я дала зопалу обіцянку, погодилась на авантюру. Але чого вона мені коштує? Я ставлю на кін усе - трон, спокій, може й життя... Заради чого? Ти хочеш влади, і це зрозуміло, ти молодий і амбітний. Але я все це вже маю. Для чого мені цей божевільний ризик?..
ГАЙ. І ти вирішила, що я непотрібен, і хотіла швиденько підшукати заміну? Браво!
МЕССАЛІНА. Ні. Все не так. Я користалася владою доволі. Я мала коханців до біса. Я ходила в лупанар. Це все правда. Я не повірю, що ти не знав про це...
ГАЙ. Я думав, усе це в минулому...
МЕССАЛІНА. Але це моє минуле. І бери мене такою якою є, чи не бери взагалі. Я розбудила в собі потаємних демонів, іноді я й сама боюсь їх... Нарешті я зустріла тебе, чоловіка, що може розігнати цих демонів! Але тепер я маю все перекинути з ніг на голову! Що ти зробив зі мною? Мені огидно ховатися і брехати. Я нікого не хочу, крім тебе. Я була в лупанарі, та не змогла тобі зрадити. Ти знаєш, що я робила? Я вигадала план перевороту... Я хочу стати твоєю жінкою, вірною жінкою. Та для мене це як навчитися говорити після років мовчання, як почати ходити прикутому до ліжка. Я думала, ти допоможеш мені...
ГАЙ. Дай мені руку. (Вона дає йому руку, він стискає її до болю). Ти моя?
МЕССАЛІНА. Твоя, мій дурненький вовчиську... (Він міцно притискає її). Боже, ти роздавиш мене. (Вивільняється з обіймів). Час поговорити серйозно. (Переходить на шепіт). Скажи мені, ти маєш реальні сили, щоб захопити Клавдія в полон?
ГАЙ. Звісно, маю! За мною два легіони і ще один - поки під сумнівом. Крім того, із десяток сенаторів, досить впливових... Я теж не гаяв часу, усі напоготові. Але ти певна, що лише в полон?
МЕССАЛІНА. Він батько моїх дітей.
ГАЙ. Але хто зрікається трону доброхіть?
МЕССАЛІНА. Колись він уже ледь не зрікся... Він буде радий скинути цей тягар. Клавдію потрібні лише грецькі книги, добра страва та незаймана дівчина. І потім, я хочу щоби ми стали законними правителями.
ГАЙ. Хіба це можливо?
МЕССАЛІНА. Можливо! Я знаю, як це здійснити. Тільки заприсягнись: якщо переможемо, Британік стане імператором.
ГАЙ. Присягаюсь!
МЕССАЛІНА. Іди до мене, мій володарю... (Завмирають в обіймах).
З а в і с а.
ДІЯ ДРУГА.
СЦЕНА 14.
(На авансцені у промені світла Мессаліна і Юлія. Сцена темна).
МЕССАЛІНА. Юліє, ти ще хочеш, аби я відкрила тобі таємницю Клеопатри? (Пауза). Бачу, хочеш. Я скажу, якщо ти допоможеш мені. В нагороду обіцяю розкрити секрета, щоби ти могла розбивати серця всім поспіль - направо й наліво. Тільки боюся, того залізного й кувалдою не пощербиш. Так хочеш?
ЮЛІЯ (тихо). Хочу.
МЕССАЛІНА. Тоді оббігай зараз усі найближчі, але не імператорські храми, і скажи тлумачам снів: коли вони розтлумачать один сон так, як я накажу, то отримають по 10000 сестерцій.
ЮЛІЯ. Я зрозуміла. А який сон?
МЕССАЛІНА (шепоче їй щось на вухо). Зрозуміла? (Та киває). Я довіряю лише тобі. Ну біжи...
(Мессаліна зітхає. Потім прискіпливо розглядає себе у дзеркальце і робить "нещасний вигляд" - почервонілі очі зі слідами від сліз тощо. Знову кімната Клавдія. Мессаліна хутко входить).
МЕССАЛІНА. Слава Богам, ти живий, мій слонику.
КЛАВДІЙ. Це що, нова форма привітання, мила? Що з тобою? (Підходить ближче). І що з очима? Хто тебе образив? (Іде назустріч Мессаліні і цілує її).
МЕССАЛІНА. Сон. Мене образив сон. Такий поганючий.
КЛАВДІЙ. Пусте, це після вчорашнього. Не п-п-приймай все так близько до серця.
МЕССАЛІНА. Але сон не про мене, а про тебе!
КЛАВДІЙ. Про мене? А ну-ну? Що ж таке? І що я робив?
МЕССАЛІНА. Нічого. Тобто може це був і не ти...
КЛАВДІЙ. Ти мене геть заплутала, Мессо. Кажи до пуття.
МЕССАЛІНА. Мені снилося наче таке велике поле і останні промені сонця кривавили землю, і тут виринула якась велетенська жінка.
КЛАВДІЙ (враз зблід). Римлянка?
МЕССАЛІНА. Здається, якась варварка, вихопила з піхов меча і раз - проштрикнула чоловіка...
КЛАВДІЙ. Боги попереджають мене... Тільки не це...
МЕССАЛІНА. Стривай, я не казала тобі, що то був ти.
КЛАВДІЙ. Як? Ти ж казала, що сон про мене! Якого біса ти тоді лякаєш мене зранку ще й натщесерце?!
МЕССАЛІНА. Я бачила лише обрис фігури і чийсь затуманений голос прошепотів мені на вухо: "Це твій чоловік, Мессаліно!" Я кинулася до пораненого і...
КЛАВДІЙ. І що?
МЕССАЛІНА. І прокинулася...
КЛАВДІЙ. Вічно ти все робиш невчасно! Не могла вже додивитися.
МЕССАЛІНА. Я так перелякалася за тебе, бігла сюди, а ти... іронізуєш.
КЛАВДІЙ. Нічого я не іронізую. Мені зовсім не п-подобається ця варварка. А що кажуть тлумачі снів?
МЕССАЛІНА. Ще нічого, я ж кажу: бігла до тебе. Та ти не бери так близько до серця...
КЛАВДІЙ. Ти знаєш, що велика варварка з'являлася перед смертю мого батька! Це може бути дуже серйозно. Треба негайно послати за імператорським жерцем.
МЕССАЛІНА. Чекай, коли ти гадаєш, усе так серйозно, то не можна казати, що наснилося мені, розумієш? Коли дізнаються про небезпеку для імператора - почнуться хвилювання в народі.
КЛАВДІЙ. Скажемо, що це не тобі снилося, а...
МЕССАЛІНА. А чого ж питати в імператорського гаруспіка?
КЛАВДІЙ. Так що ти пропонуєш?
МЕССАЛІНА. Пошлемо до будь-якого іншого храму. Когось, кому ти довіряєш.
КЛАВДІЙ. Гаразд, чекай, я зроблю розпорядження.
МЕССАЛІНА. Тільки повертайся швидше, а то я хвилюватимусь...
(Клавдій обняв її, притиснув до себе і вийшов. З'являється Юлія).
МЕССАЛІНА. Це ти? Нарешті... Слава Богам, ти все встигла?
ЮЛІЯ. Так, пані, все, як ви наказали!
МЕССАЛІНА. Вони нічому не дивувалися, не перепитували?
ЮЛІЯ. Ні, коли йдеться про такі гроші, які там питання?..
МЕССАЛІНА (виймає гаманця і дає їй). Тримай, це твої чесно зароблені.
ЮЛІЯ. Дякую, пані, ви дуже щедрі. Але дозволю собі нагадати...
МЕССАЛІНА. Я розповім. Але клянися мені, що більше нікому...
ЮЛІЯ. Клянуся...
МЕССАЛІНА. Чекай. Нікому, крім однієї людини - моєї донечки, якщо раптом зі мною щось трапиться. Вона ще маленька, але коли їй виповниться 16...
ЮЛІЯ. Навіщо ви так кажете?.. Не гнівіть Богів, з вами нічого не трапиться...
МЕССАЛІНА. Забожися, що скажеш дочці.
ЮЛІЯ. Божусь!
МЕССАЛІНА. І ще слухай: я не буду проти, якщо ти випробуєш його на одному чоловікові, на Ньому, розумієш? Навіть, можливо, цього вечора? Ти зрозуміла?
ЮЛІЯ. Так, але я не певна... І ви ж самі казали...
МЕССАЛІНА. А тепер кажу так. Ти постарайся... Ти ж у нас красунечка, Юліє. Тільки будь обережною з ним, і най береже тебе Венера. Тепер слухай. Майже всі сягають піку насолоди на одну мить, і заспокоюються. Але цей пік - лише початок, двері до справжньої насолоди. Коли в цю мить (шепоче Юлії щось на вухо), отоді настає щось справжнє. Жінці здається, що вона падає у якусь глибоку яму, а чоловікові - що його втягують у якийсь нескінченний вир. І тоді поміж чоловіком і жінкою народжується така таємниця, що ніщо їм віднині не замінить цього відчуття. Але не у всіх це виходить, а лише в тих, у кого виникає невтолима спрага від звичайного кохання і коли вони близькі один до одного...
ЮЛІЯ. А як я дізнаюсь, чи я така жінка?
МЕССАЛІНА. Спробуй. На все воля Богів. (Чути голос Клавдія з-за сцени). Зачекай (виймає мішечок). Це називають приворотним зіллям, підсип його у вино. Справді збуджує. Все, іди. Бажаю тобі успіху.
ЮЛІЯ. Дякую пані, ви такі добрі до мене... (Юлія виходить. Входить Клавдій).
МЕССАЛІНА. То як, посланець повернувся?
КЛАВДІЙ. Так. Він сказав, що раз голос сказав про чоловіка, не називаючи імені, то треба справити шлюб з іншим - тимчасово, тоді небезпека п-п-перейде на іншого...
МЕССАЛІНА. Це якась повна дурниця.
КЛАВДІЙ. Чому дурниця? Це просто ніби ритуал, гра. Якщо робити все таємно...
МЕССАЛІНА. А коли формально шлюб недійсний? І доведеться - все інше... Ти про це не подумав?
КЛАВДІЙ. Це звичайно, небажано. Але коли йдеться про моє життя...
МЕССАЛІНА. Пробач, милий... Але я не можу...
КЛАВДІЙ (жорстко). Мессо, не ламай цю комедію!
МЕССАЛІНА. Про що ти?
КЛАВДІЙ (тихо). Я знаю, що ти мене зраджуєш. Ти молода, і ще не перебісилася. Я сам не безгрішний. Але ти моя дружина, імператриця, Мессо. І я думав, моє життя для тебе варте будь-яких жертв...
МЕССАЛІНА (принишкла). Добре, я піду на це. Якщо ти вважаєш це необхідним. Але хто стане жертвою? Може, твій коханий Нарцисс? Я здригаюся від однієї думки про те, що він торкнеться мене. Але заради того, щоб він нарешті провалився в Тартари...
КЛАВДІЙ (усміхається). Отепер я пізнаю кохану імператрицю, свою милу фурію...
МЕССАЛІНА. Ти що, насправді, хочеш щоб він?..
КЛАВДІЙ. Ні-ні, це світла голова. Така втрата для імперії! Що ти, я без нього як, без рук. Ми виберемо когось такого, від кого користі ніякої, але щоб і тобі не огидно було. Щоб ти не йшла на такі жертви, можна взяти твою симпатію. Як ти гадаєш, він підставить свій живіт за свого імператора?
МЕССАЛІНА. Про кого ти?
КЛАВДІЙ. Про Гая Сілія, звичайно.
МЕССАЛІНА (одвернулася). Чому саме Гай?
КЛАВДІЙ. Мені здається, він почав нахабніти. Тобі час міняти пасію, мила.
МЕССАЛІНА. Він же консул...
КЛАВДІЙ. Від його консульства стільки користі, як із жаби вовни. Чи ти цінуєш його більше, аніж свого імператора, Мессо? Повернися до мене.
МЕССАЛІНА (повертається). Якщо ти хочеш бачити, що заради тебе я йду на будь-які жертви. Хай буде Гай. Я згодна. Але як йому сказати?
КЛАВДІЙ. Гадаєш, він здатен відмовитися? Тоді пошукаємо когось іншого.
МЕССАЛІНА. Я спробую його вмовити так, щоб він не здогадався.
КЛАВДІЙ. Як же це?
МЕССАЛІНА. Вигадаю якусь театралізацію, скажімо, свято Діонісія. Ти знаєш, у Гаї помер актор...
КЛАВДІЙ. А в тобі актриса, Мессо. Коли ти це встигла вигадати?
МЕССАЛІНА. Щойно. Але якщо пророцтво не здійсниться, що робитимеш?
КЛАВДІЙ. Почекаємо. А ні - то стратимо його до біса, та і все. Щоб напевно здійснилось. А тобі жаль його? Мессо, ти що, по-справжньому закохана?
МЕССАЛІНА. Ні, що ти, це просто забавка...
КЛАВДІЙ (стискає її брутально). Подивися мені в очі... Його все одно доведеться вбити... Розумієш?
МЕССАЛІНА. Як хочеш. Тільки не роби цього, не попередивши мене, добре, слонику?
КЛАВДІЙ. Добре. Я хочу тебе.
МЕССАЛІНА. Зараз?
КЛАВДІЙ. А чом би й ні?
МЕССАЛІНА (вивільняється). А як же сніданок?
КЛАВДІЙ. У мене інший голод...
МЕССАЛІНА (скоромовкою). Не будь дитиною. Не зараз. Я так хвилююся за тебе. Стільки треба всього владнати...
КЛАВДІЙ. Ти що, хочеш, щоб я зґвалтував тебе? (Пауза).
МЕССАЛІНА. Скажи, тебе заводить, коли я з іншими? Так?
КЛАВДІЙ. Можливо... Я не відпущу тебе...
МЕССАЛІНА. Тільки не кажи нічого Нарциссу. Хоч один раз у житті не кажи. Обіцяєш?
КЛАВДІЙ. Обіцяю-обіцяю. Ходи сюди.
(Затемнення).
СЦЕНА 15.
(На ложі - Нарцисс і Юлія вочевидь втомлені від кохання. Юлія підводиться на ліктях і дивиться на нього. Він відсторонено споглядає стелю).
ЮЛІЯ. Чому ти мовчиш? Скажи мені щось.
НАРЦИСС. Що?
ЮЛІЯ. Як тобі було?
НАРЦИСС. Добре.
ЮЛІЯ. Просто добре?
НАРЦИСС. Ти мила.
ЮЛІЯ. А у тебе не було відчуття, ніби ти падаєш?
НАРЦИСС. Падаю? Куди?
ЮЛІЯ. Ніби падаєш в якесь провалля, тебе захоплює вир...
НАРЦИСС (пестить її). Яка бурхлива фантазія в цій симпатичній голівці.
ЮЛІЯ. То ти нічого такого...
НАРЦИСС. Ні-ні, все було добре.
ЮЛІЯ. Шкода.
НАРЦИСС. Яка ти дивна. (Підводиться).
ЮЛІЯ. Чому ти не хочеш випити вина? Це чудове вино, я принесла його для тебе.
НАРЦИСС. Не сумніваюсь. Але я хмільний від тебе, мені непотрібне вино.
ЮЛІЯ. Тоді чому ти вже йдеш?
НАРЦИСС (нахиляється поцілувати її). Якби ти знала, як мені цього не хочеться. А твоя пані тебе не шукатиме?
ЮЛІЯ (відсторонено). Ні.
НАРЦИСС. До речі, ти так і не розповіла, куди тебе посилала Мессаліна? (Одягається).
ЮЛІЯ. Ти думаєш лише про неї...
НАРЦИСС. Навпаки, я думаю про тебе. Я хочу, аби ніщо нам не заважало. Щоб ми не зустрічалися потай, не поспішали розлучитися. Вона не здогадується, з ким ти?
ЮЛІЯ. Їй зараз не до мене.
НАРЦИСС. Що ти хочеш сказати цим?
ЮЛІЯ. Ти ж дуже заклопотаний, ти хотів кудись іти...
НАРЦИСС (повертається й обіймає її). Нікуди я не піду, доки не скажеш мені, що сталося? Чому ти мовчиш? Ти не довіряєш мені? (Виймає гроші). Ось твій дім. Бачиш, я тобі довіряю. А ти мені не довіряєш... Прощавай.
ЮЛІЯ. Мессаліна Валерія нині бере шлюб із Гаєм Сілієм.
НАРЦИСС. Що? (Рвучко повертається). Як це шлюб? Не розумію. А імператор?
ЮЛІЯ. Я не знаю, що вона замислила. Мессаліні нібито наснився сон, що її чоловіка вбивають. Тому чоловіком буцімто має стати хтось інший, щоби відвернути пророцтво.
НАРЦИСС. Що значать "нібито" і "буцімто"?
ЮЛІЯ. Пані послала мене заплатити тлумачу снів і астрологу...
НАРЦИСС. І ти мовчала?! Де вони?
ЮЛІЯ. Певно, у Сілія...
НАРЦИСС (люто). Швидко одягайся, поїдеш зі мною.
ЮЛІЯ. Що ти задумав?
НАРЦИСС. Це змова. Ми йдемо до Клавдія, і ти все розкажеш йому про свою пані. Все. Наш час настав.
ЮЛІЯ (починає одягатися). Я боюсь... А раптом він розгнівається на мене?
НАРЦИСС. Не бійся, я захищатиму тебе. (Обіймає її, але вона вагається).
ЮЛІЯ. І потім, знаєш, вона іноді буває доброю...
НАРЦИСС. Вона використовує тебе. Інакше мені доведеться розповісти про твою роль у цьому без тебе...
ЮЛІЯ. Ні, ти не зробиш цього!
НАРЦИСС. Звісно, ти зробиш це сама, як чесна й віддана римлянка...
ЮЛІЯ (люто). Котився б цей Рим у Тартари...
НАРЦИСС. Не забувай: ти матимеш свободу, помсту і мою вдячність (цілує). У тебе вже немає вибору.
ЮЛІЯ. Почекай, я помолюся...
НАРЦИСС. Добре, а потім напиши імена тих, із ким Мессаліна зраджувала Клавдію.
ЮЛІЯ. Всіх?!
НАРЦИСС. Кого згадаєш.
(Затемнення).
СЦЕНА 16.
(Спальня Клавдія, затемнення, чути хропіння. Перед дверима Нарцисс і Префект. Осторонь Юлія).
ПРЕФЕКТ. Ви кликали мене?
НАРЦИСС. Мені потрібна твоя допомога. Справа ризикована. Та є шанс поквитатися з твоїм ворогом.
ПРЕФЕКТ. Вороги в Британії. А тут так - воріженьки. Та й не мої.
НАРЦИСС. Гай Сілій.
ПРЕФЕКТ. Цей розфуфирений жевжик? Та він мені сто років снився.
НАРЦИСС. І дарма. Ворог імператора - твій ворог.
ПРЕФЕКТ. З якого це доброго дива консул...
НАРЦИСС. Він одружився з Мессаліною, щоби захопити владу.
ПРЕФЕКТ. З Мессаліною? Сто списів йому попід ребра! Байстря гієни! Падлючий син!
НАРЦИСС. Тсс... Мені потрібне свідчення перед імператором, що він намовляв окремі легіони. І це негайно, аби схопити по гарячих слідах. То як?
ПРЕФЕКТ. Треба подумати...
НАРЦИСС. Немає часу. Треба діяти негайно, а то буде пізно...
ПРЕФЕКТ. А що буде з Мессаліною?
НАРЦИСС. Потім побачимо... Поки що йдеться про Гая. Уявляєш, цей виродок хотів захопити владу...
ПРЕФЕКТ. А як же Британік?
НАРЦИСС. Гадаю, спершу він би взяв опікунство, а потім – хтозна, навіщо йому конкуренти? Ну то як?
ПРЕФЕКТ (після паузи). Я готовий.
НАРЦИСС. Тоді будь тут, я покличу тебе. Обміркуй, кого назвати з легіонерів. Їх треба стратити. Негайно.
ПРЕФЕКТ. Розумію...
(Нарцисс вривається до спальні із вогнем у руках, будить Клавдія).
НАРЦИСС. Ваша величність. Божественний! Вставайте...
КЛАВДІЙ. (Рвучко підхоплюється). Що? Де? Коли?... Вже ранок?
НАРЦИСС. Ні, глупа ніч, але тривога за вашу безпеку змушує мене увірвати ваш священний сон.
КЛАВДІЙ. Небезпека? Звідки? Хто насмілився?
НАРЦИСС. Змова.
КЛАВДІЙ. О, Юпітере! Скільки м-м-можна?! І чому знову п-п-посеред ночі. Чому всі змовники поспіль страждають на безсоння? Невже не можна п-п-почекати до ранку? І що так серйозно?
НАРЦИСС. Боюся, серйозніше нікуди...
КЛАВДІЙ. Так, де мій ніж? А може зразу зректися трону від гріха п-п-подалі, га? Писав би собі на дозвіллі...
НАРЦИСС. Я вже пояснював не раз - це неможливо. Вони зітруть вас з лиця землі.
КЛАВДІЙ. Все-все. Пожартував. І для чого цей пафос: зітруть... Заколють, та й потому... Хто на цей раз?
НАРЦИСС. Гай Сілій.
КЛАВДІЙ. Тьху, як ти мене налякав. Я знаю, все що ти скажеш. Він розіграв весілля з Мессаліною, так?
НАРЦИСС. Так, але...
КЛАВДІЙ. То забирайся звідси і не заважай спати. Це зроблено з мого дозволу і заради моєї безпеки. (Подає ніж). Встроми його назад. (Повертається під ковдру, затуляє вуха, Нарцисс не відступається).
НАРЦИСС. Але ви не знаєте, це лише прикриття. Вас ошукано. Це змова. Гай Сілій підмовив кілька легіонів пристати на свій бік, а вас виставити на посміх цим блазнівським весіллям.
КЛАВДІЙ (підводиться). У тебе є докази?
НАРЦИСС. . Покликати Префекта преторіанців?
КЛАВДІЙ. Клич. (Входить Префект).
ПРЕФЕКТ. Слава Божественному імператору...
КЛАВДІЙ. Кажи, що знаєш, без церемоній.
ПРЕФЕКТ. Найбожественніший з обожнених імператорів... Навіть коли я накладу за це головою, я все одно скажу, бо моя голова нічого не варта у порівнянні з Вашою божественною головою...
КЛАВДІЙ. Ти зараз накладеш головою, якщо не покинеш морочити мені голову. Кажи по суті.
ПРЕФЕКТ. Змова. Підла змова.
КЛАВДІЙ. Це я чув, чув, чув! Далі, бо мій терпець от-от урветься!
ПРЕФЕКТ (зітхає). Мої люди доповіли: в тих легіонах, які очолював батько Гая Сілія - ще за часів вашого брата Германіка - намовляли на зраду вашої величності на користь Гая, обіцяючи чималі гроші.
КЛАВДІЙ. Слава минуща, а гроші вічні. Хто це казав? Ніхто? Тоді запишіть, що я. Виявлені, хто намовляв?
ПРЕФЕКТ. Так, ваша величність, страчені на місці.
КЛАВДІЙ. Хто наказав?! Я мав допитати їх, особисто!
НАРЦИСС. Не гнівайтеся, божественний. Вони хотіли втекти, чинили опір... Не можна гаяти ані хвилини. Ми не знаємо точно, які сили у противника... Накажіть схопити Гая Сілія.
КЛАВДІЙ. Надто хиткі докази... І як він міг узаконити владу?
НАРЦИСС. Вони збиралися проголосити імператором Британіка, а Гай мав усиновити його.
КЛАВДІЙ. Британіка?! Схопіть цього нахабу, закуйте в ланцюги. Можете розім'яти трохи кісточки, але не перетрудіться. Все-таки консул, без суду не годиться... Ти ще тут?! Виконувати наказ і негайно!
ПРЕФЕКТ. Слухаюсь.
НАРЦИСС. Зачекайте. А охорона? Вас належить перевезти у безпечне місце.
ПРЕФЕКТ. Я забезпечу надійну охорону. (Виходить).
КЛАВДІЙ. Я хотів поговорити з тобою наодинці. (Починає ходити по кімнаті). Мессаліна, певно, нічого не знала, я сам підставив її... Вона - випадкова зброя в підступних руках, заручниця обставин...
НАРЦИСС. Я ризикую накликати ваш гнів, але я зроблю все, щоб застерегти вашу величність від небезпеки. Дозвольте, я просто покличу ще одного свідка.
КЛАВДІЙ. Нічого не хочу чути...
НАРЦИСС. Навіть коли це її вірна служниця Юлія?
КЛАВДІЙ. Юлія? Дивно... Гаразд, поклич.
(Нарцисс дає знак, входить Юлія з сувоєм у руках).
ЮЛІЯ. Слава Божественному імператору...
КЛАВДІЙ (нетерплячий жест). Облиш, мені не до церемоній. Що у тебе?
ЮЛІЯ. Ось. (Подає сувій).
КЛАВДІЙ. Що це таке? (Розгортає сувій). Якісь імена... (З огидою відкидає).
НАРЦИСС. Це перелік коханців вашої дружини. Так, Юліє? (Вона несміливо киває головою).
КЛАВДІЙ. Триста п'ятдесят вісім?..
ЮЛІЯ. Ті, яких я згадала...
КЛАВДІЙ. Що за маячня... (Підходить до столу і бере до рук ножа).
НАРЦИСС. Ви дозволите, я продовжу допит? (Клавдій кивнув). І ще одна деталь. (Виймає сережку, до Клавдія). Ви пізнаєте її? (Клавдій мовчки зиркнув). Я знайшов її в лупанарі. Юліє, часто пані бувала там?
ЮЛІЯ. Раніше бувалf... Останнім часом - тільки раз.
НАРЦИСС. І що вона там робила? (Пауза). Ну? Чого ти мовчиш? Не бійся.
ЮЛІЯ. Те, що там роблять жінки за гроші...
(Клавдій мовчки насуплено бавиться ножиком, наближається до Юлії).
НАРЦИСС. І останнє, куди тебе посилала зранку господиня?
ЮЛІЯ. До тлумачів сновидінь...
(Клавдій піднімає ніж і різко б'є її в живіт, Юлія ледь скрикує і падає).
КЛАВДІЙ (заворожено дивиться на ніж, відходить, до Нарцисса). Подивися, як вона...
НАРЦИСС (зблід, підходить до Юлії, нахиляється, слухає). Я не лікар, але, здається, все скінчено...
КЛАВДІЙ (киває на неї). Твоя робота? Скільки ти їй обіцяв?
НАРЦИСС. Ні, вона добровільно.
КЛАВДІЙ. Тим г-г-гірше. Жаль. Це був мій улюблений ніж, єгипетський. Доведеться викинути. Я не терплю д-д-дворушництва. Мессаліна любила її, довіряла, вільну дала. А ця - продала ж її, стерво, ще й задурно.
НАРЦИСС. А якби тут зараз була Мессаліна?..
КЛАВДІЙ. Мессаліну не чіпай, чуєш? Ти нічого не знаєш... (Він нервово ходить кімнатою і виголошує ніби сам із собою). Колись давно, в ранній юності я закохався - у свою наречену. Я носив у собі кожен її погляд, як музику, а від запаху просто летів у якусь п'янку прірву, у вир, я марив нею... У день весілля вона загинула. Ти не знаєш, які це тортури - уявляти відчуття її шкіри, смак губів і знати, що ніколи-ніколи цього не буде. Я мав багато жінок, але нічого подібного й близько. І от доля подарувала мені Мессу, 15-літню дівчинку, таку ж, як і та. Ні, вона не була портретною копією - просто щось невловиме схоже в усмішці, нахилі голівки, в очах... Якась одна порода, чи що. Але я страшенно боявся, що застарий для неї і все це буде відчужено, через силу... Але вона віддавалася по-справжньому. Звісно, для неї це не було таким коханням... Та жодна жінка так не відчуває твоє чоловіче єство - так тонко: кожен порух, натяк, бажання. І вона знала мою слабкість до дівочої цноти і не ображалася, ні, потурала моїм примхам. Її заводило чоловіче бажання. Так вона казала. І коли відчуваєш оцю первісну глибинну жіночність, оцю насолоду в ній, пробуджується такий звір, щось таке природне, первинне. Я знав жінок вродливіших і вправніших, але ніхто не давав такої чистої насолоди оволодіння... Може це такий талант. І за це я ладен простити їй що завгодно... Крім своєї смерті, звісно. Але в це я не вірю, вона не могла...
НАРЦИСС. Я змушений вас перервати. Заради вашої ж безпеки. Лишатися тут ризиковано. Я б радив перевдягнутися у простий одяг і перечекати десь за містом під охороною. А на ліжко покласти опудало...
КЛАВДІЙ (не слухає, реагує ніби крізь туман). Що?..
НАРЦИСС. Я скажу одне: якщо ви зараз виявите слабкість і не поставите на місце змовників, то завтра за ваше життя ніхто не дасть ламаного шеляга...
КЛАВДІЙ. Ні, я не зможу пережити таку втрату вдруге!
НАРЦИСС. Знаєте, що скаже натовп, якщо ви не покараєте їх? Хіба це імператор - це лялька в руках брудної повії, яка переспала з половиною Риму. І цей шлюб - як доказ, що об вас можна витирати ноги...
КЛАВДІЙ. Накажи арештувати її, але тихо... Я хочу говорити з нею. Завтра. О Боги, що мені робити з цим? Завіщо це?... Я доручаю її тобі. (Пильно дивиться йому в очі). Здається, ти казав щось про втечу?
НАРЦИСС. (Дає простий плащ). Одягніть це. (Викладає з ковдри на ліжку обриси тіла).
КЛАВДІЙ (ледь чутно, на виході). Це вічне полювання, я вічно зацькований звір...
(Клавдій виходить, Нарцисс повертається і схиляється над Юлією).
НАРЦИСС. Пробач мене... (Закриває їй очі, намацує гроші в її одязі, видобуває їх і перекладає до себе. Виймає з неї ніж і встромляє в опудало). Прости... (Гукає охорону). Гей, охорона, приберіть це тіло. (Виходить).
СЦЕНА 17.
(Двір маєтку Гая Сілія. Чути музику, сміх, п'яні вигуки. Углибині сцени можуть танцювати герої в масках, в костюмах сатирів. На авансцену вибігають спершу Мессаліна в розкішному одязі вакханки, а потім Гай-Діоніс - весь увитий виноградним листям, у вінку).
ГАЙ (напідпитку). Куди ти тікаєш, Валеріє, там дуже весело...
МЕССАЛІНА. Я вже трохи втомилася від цього гармидеру...
ГАЙ. Тільки не будь нудною. Ти так чарівно все вигадала. Ти просто чудо! У твого Клавдія бракувало фантазії, але тепер ми надолужимо. Такі грандіозні свята влаштуємо! Куди там Калігулі! Я не розказував тобі, що вигадав? Ні? Слухай! Свято Ікара! Робляться величезні крила, він піднімається на високу скелю і стрибає з підпаленими пір'ям. Летить, спалахує і перетворюється на смолоскип. Уявляєш, яке видовище!
МЕССАЛІНА. Хто піднімається?
ГАЙ. Гладіатор чи там злочинець якийсь... Правда, вражаюче! Краса вимагає жертв! Хто це сказав, Платон? Чи Сократ? А може, Сенека? Хоча яка різниця?
МЕССАЛІНА. Гаю, скажи, ти зараз щасливий?
ГАЙ (іронічно). Щасливий безмежно. І був би ще більш щасливий, аби ти всміхнулася, Мессаліночко. Моя, моя, чуєш, як звучить?...
МЕССАЛІНА (насилу всміхається). Скажи, ти любиш мене?
ГАЙ. Мессо, хіба я не довів тобі цього сьогодні? Ти моя жінка - хіба ні ?
МЕССАЛІНА. Майже.
ГАЙ. Ну як це - майже? Що за майже?! Ти моя жінка і мусиш мене слухатися. Все. Ходімо танцювати. В таку чарівну ніч не можна гаяти ні хвилинки, Мессо! У нас же більше не буде такої чарівної ночі, нашої ночі...
МЕССАЛІНА. Так, ходімо, у нас справді може не бути такої ночі, і ніякої іншої...
ГАЙ. А, я зрозумів: ти просто багато випила? Ні? Тоді ти мало випила. Це легко виправити... Де твій келих? Зараз я когось покличу...
МЕССАЛІНА. Не треба нікого кликати. Давай не будемо нікуди йти...
ГАЙ. О, зараз я розвеселю тебе. Уявляєш, там якийсь телепень видряпався на дерево і кричав: "З Остії насувається буря! Страшна буря!" (Показує). Так надривався, що гепнувся вниз. Усі катилися зо сміху.
МЕССАЛІНА. Це поганий знак. Буря...
ГАЙ. Буря - це чудово, Мессо. Вона принесе свіжість і врятує нас від задухи... (Враз серйозно). Що з тобою, Мессо? Ти не рада, що ми одружилися? Ти шкодуєш?
МЕССАЛІНА. Ні-ні, милий-милий вовчиську. Що б не трапилось, я ні за чим не шкодую. Я хотіла, щоб ти був щасливий. Знай, я любила тебе... Люблю. Тільки мені дуже тривожно, Гаю, обніми мене..
ГАЙ. Чому ти себе накручуєш? Все добре. Клавдій усього боїться, Нарцисс у Юлії... Дочекаємось вістей.
МЕССАЛІНА. Чому їх так довго немає?
ГАЙ. Від того, що ти тривожишся, вони швидше не з'являться.
МЕССАЛІНА. Ти правий. Я хочу танцювати, але вдвох. Там, де нікого немає... (З глибини сцени всі зникають, Гай і Мессаліна починають танець, який стає шаленішим, доки вони, знеможені, не опускаються на підлогу, збоку з'являється чорна постать у плащі).
ГАЙ. О, здається, це мої люди повернулися, зачекай мене тут. (Відходить, за мить повертається).
МЕССАЛІНА. Ну, що там, які новини?
ГАЙ. Дивні. Клавдій зник, кудись поїхав серед ночі. І ще... тільки ти не хвилюйся. Юлію вбито.
МЕССАЛІНА (зблідла). Це, певно, Нарцисс... Але чому? Не розумію...
ГАЙ (також зблід). Ще нічого не сталося. Шкода її, звісно, але...
МЕССАЛІНА. У жодному разі це не віщує нічого доброго. Зараз нам краще розлучитися, я їду до себе, перевдягнуся і йду за дітьми. Британік мусить бути зі мною. Розганяй цю п'яну наволоч і починай діяти.
ГАЙ. Не панікуй. Я не хочу, щоб ти їхала, Мессо. (Обнімає її). Будь зі мною.
МЕССАЛІНА. Як ти не розумієш, все надто серйозно! Пошлеш до мене гінця. І хай Боги дарують нам удачу.
ГАЙ. Зачекай. Мессо... (Більш-менш тверезо). Ми зробили якусь помилку, так?
МЕССАЛІНА. Не знаю, Гаю. Але якщо станеться найгірше і тебе заарештують, ти виконував імператорську волю. І знати нічого не знаєш. Зрозумів?
ГАЙ. Стривай. Скажи, ти віриш у мене, у перемогу?.. (Пауза).
МЕССАЛІНА. Вірю... (Цілує його прощально). Адже ти вже відчув себе імператором? Хоча б на одну ніч?
ГАЙ. Я люблю тебе, Мессаліно Валеріє.
МЕССАЛІНА. І я тебе, Гаю Сілію.
(Вони йдуть в різні боки, на сцені затемнення, промінь висвітлює лише Мессаліну, яка опускається вниз, перед сценою, виймає свій оберіг і молиться).
МЕССАЛІНА. О, найдостойніша з Богинь, Ізідо, ти допомагала мені, будь зі мною й нині, благаю тебе. Прости, що я мало молилася тобі. Ти знаєш, колись я зрадила себе і поплатилася. Всі ризикують почуттями заради влади. І це бруд, тепер я знаю. Я хотіла ризикнути владою заради кохання. Воно варте цього. Хіба це не краще? Тоді чому все не так? Я так хотіла, щоб Гай був щасливим, він ще такий чистий, радіє, як дитина... Чому вони всі гинули, ті, кого я любила? Я не витримаю цього ще раз. Я пропаду без нього. Ти знаєш, тоді Калігула скалічив мені не тіло, а щось таке, чому я не знайду назви. Мене збуджувало те, що я ненавиділа і я ненавиділа те, що мене це збуджувало... Це дорога в нікуди, а я зайшла по ній до прірви... А Гай рятує мене від мене самої. Я стаю легкою, чистою, ніби все спочатку. Не дай йому загинути. Допоможи мені. Навіть, якщо ми помилилися, і все це даремно.... Хочеш, я збудую тобі новий храм і принесу таку жертву, як жодній Богині? Мені, певно, треба було лишити з ним цей оберіг. (Озирається). Ні, вже запізно. Треба бігти. Я гублю Гая тим, що я тут. Я залишу його поблизу. Бережи його, Ізідо. (Мессаліна кидає оберіг в бік Гая і вибігає. Повне затемнення).
СЦЕНА 18.
(Сцена освітлюється. Гай у кайданах, поруч Префект, Нарцисс осторонь).
ПРЕФЕКТ. Поглянь-но, як вона вирядила свого цуцика. І це опудало сподівалося захопити владу...
ГАЙ. Я виконував волю імператора...
ПРЕФЕКТ. Я стріляний горобець, не мели мені байок. Де Мессаліна?
ГАЙ. Не знаю.
ПРЕФЕКТ. Хто тебе підтримував?
ГАЙ. Ніхто.
ПРЕФЕКТ. То ти впертий, як десять віслюків, разом узятих? Чи ти хочеш сказати, що на такого ідіота, як ти, ніхто не поставив і ламаний гріш?
ГАЙ. Я хочу сказати, що такому ідіоту, як ти, я однаково б нічого не сказав.
ПРЕФЕКТ (б'є його). Це за ідіота. Нічого, щеня, як потрапиш до моїх людей, то смерть здаватиметься тобі манною небесною...
ГАЙ. Легко бити закутого чоловіка без зброї.
ПРЕФЕКТ. І ще додай: п'янючого і виснаженого бурхливою нічкою з вовчицею...
ГАЙ. Якби мені дали меча, я б заткнув твої брудні слова у твою брудну пельку...
ПРЕФЕКТ. Дати меча?! Я не граюся у шляхетні ігри зі зрадниками, не сподівайся.
ГАЙ. Звісно, яка вже там шляхетність у служки колишнього раба...
НАРЦИСС (пильно спостерігав за сценою). О, це вже камінь у мій город... (Префект наближається знову до Гая, але Нарцисс зупиняє його). Облиш його. (До Гая). А я попереджав тебе, хлопче. Попивав би собі винце на віллі у Байях. Ні, заманулося тобі високо злетіти. Тим болючіше падати. Запам'ятай хоч наостанок просту істину: чоловік здобуває владу головою, іноді мечем, але не тим, що нижче пояса...
ГАЙ. Гадаєш, я не знаю, чого ти казишся? Однаково вона ніколи не буде твоєю...
НАРЦИСС. Мусить же лишитись хоч би один чоловік у Римі, обділений її ласкою.
ГАЙ. Ти був смердючим рабом і залишився ним. Душа у тебе рабська...
ПРЕФЕКТ. Ні, він дурний, як десять віслюків! Дай, я повчу його..
НАРЦИСС (До префекта). Облиш. (До Гая). Най так, але я ризикував життям за славу Риму на ратному полі, а ти підставив життя та ім'я давнього роду за спідницю хвойди, яка легко змінить тебе на раба...
ГАЙ. Я римський консул. І відповідатиму лише перед судом сенату, а не перед брудним вільновідпущеником.
НАРЦИСС. Який ти наївний, Гаю. Твою долю вже вирішено. Єдине, що в моїй волі, це дати померти як римлянину. Ти можеш заколоти себе. Сподіваюсь, не розучився тримати зброю в руках?.. (Виймає меча).
ПРЕФЕКТ. Ви що, хочете дати йому меча? Розкувати? Не робіть цього...
НАРЦИСС. Я сподіваюсь на його шляхетність. (Глузливо). Адже він римський консул...
ГАЙ (розгублено дивиться на них). Це пастка. Моя провина не доведена. Ви не маєте права...
НАРЦИСС (зневажливо, до Префекта). Ось бачиш. Ти дарма боявся. Він не воїн.
ПРЕФЕКТ. Він тремтить за життя, як десять жертовних баранів, разом узятих.
НАРЦИСС. Та він ще плазуватиме і проситиме прощення...
ГАЙ. Не дочекаєтесь...
НАРЦИСС. Важливо не те, що буде насправді, а те, що почують про тебе потім...
ГАЙ (спалахнув хижий вогник). Дайте мені меча... Я покажу вам, як помирає справжній римлянин, панове.
(Нарцисс дає ледь помітний знак Префектові, щоб той був готовий. Префект звільняє від кайданів Гая і стає осторонь. Нарцисс повільно подає меча).
ГАЙ (бере меча, спрямовує на себе і завмирає ніби в молитві). Юпітере, прийми мою жертву... (Робить різкий випад у бік Нарцисса, але Префект перехоплює його, блискавична сутичка, Гай падає беззвучно).
ПРЕФЕКТ. Дарма ти так ризикував, Нарциссе.
НАРЦИСС. Я дав йому останній шанс побути римлянином. Але він його згаяв, Гай і згаяв... Гай-гай, я не хотів його вбивати як барана. Все ж таки консул. І зрештою він відчув себе імператором, хоча б на одну ніч.
ПРЕФЕКТ (схиляється до Гая). Пропав ні за цапову душу. І все через неї...
НАРЦИСС. До речі. У нас попереду важливіша здобич.
ПРЕФЕКТ. Куди рушаємо?
НАРЦИСС. В сади Лукулла, вона напевно там.
СЦЕНА 19.
(Клавдій у своїй "таємній" резиденції міряє кроками кімнату, трохи накульгуючи. Нечутно входить Кальпурнія у плащі з насунутим низько каптуром. Клавдій різко повертається на шерхіт і злякано завмирає).
КЛАВДІЙ. Стій! Не руш!
КАЛЬПУРНІЯ (знімає каптура і сміється). Це я, Кальпурнія!
КЛАВДІЙ (підозріливо). Як ти довідалася, що я тут? Про це ніхто не знав.
КАЛЬПУРНІЯ. Якщо ніхто - це половина Риму, то я була в другій половині.
КЛАВДІЙ. Але як тебе пропустили, коли всім заборонено...
КАЛЬПУРНІЯ. Ти забув про це... (Показує каблучку). Твій імператорський знак.
КЛАВДІЙ. То ти прийшла пограти в кості?
КАЛЬПУРНІЯ. Так. А що, я невчасно?
КЛАВДІЙ (схоплюється, бере кості). Чому? Третя година ночі. Саме вчасно. Сон не йде. От і нуджуся. Сідай. Кидай перша. (Починають грати). А ти справді відома особа. До тебе й сенатори навідуються.
КАЛЬПУРНІЯ (кидає кості). Так, нещодавно я ворожила навіть твоїй жінці.
КЛАВДІЙ. Справді? І що ж ти їй наговорила? О, тобі щастить (про кості).
КАЛЬПУРНІЯ. Те, що вона хотіла почути від мене. Я розв'язала їй руки.
КЛАВДІЙ (довго трясе кості). Ти хочеш сказати, те, що вона вчинила... спровокувало твоє гадання?
КАЛЬПУРНІЯ. Може й так.
КЛАВДІЙ (кидає кості). Це що, різновид помсти?
КАЛЬПУРНІЯ. Вона зробила те, що хотіла. Я просто дала поштовх. Щоб ти побачив, чого вона варта...
КЛАВДІЙ (підводиться). І ти не боїшся говорити це мені?
КАЛЬПУРНІЯ (теж підводиться). Ні. Знаєш, чому? Ти робиш помилку, як і всі, хто приходить до влади, Клавдію. Ти гадаєш, що вершиш долі людей, можеш повертати історію, куди заманеться. Але це ілюзія. Ті, хто на вершині влади, найбільш ранимі. Маленька людина може уникнути удару долі. Це майже непомітно. Але не володар. Він полонений фатуму, він заплутується у павутину і швидко кожен його крок стає вимушеним.
КЛАВДІЙ (глузливо). Ти хочеш сказати, що можеш більше, аніж я?
КАЛЬПУРНІЯ. Я маю знання звідти (показує вгору) і не боюся дивитися у вічі правді. А це найсильніша зброя. Твій хід, Клавдію. (Підштовхує до нього кості і знову сідає).
КЛАВДІЙ. (трясе). Коли ти не боїшся правди, то знай: твої зусилля марні. Я люблю її, що б вона не зробила.
КАЛЬПУРНІЯ. Любиш? Чому ж ти тут, а не їдеш до неї? Чому ти віддав її на поталу ворогу? Хіба ти не розумієш, що Нарцисс не пропустить моменту?
КЛАВДІЙ. (кидає з люттю). Я не можу поїхати до неї.
КАЛЬПУРНІЯ. Ти боїшся. Боїшся ризикнути бодай мізинцем заради свого кохання. То чого воно варте, Клавдію? При Калігулі ти не боявся замовити слово за приреченого, хоча це могло коштувати тобі життя.
КЛАВДІЙ (вибухає). Тепер усе змінилося. Раніше я був беззахисним, але нікому не потрібним. Раніше я відповідав за себе, тепер за всю імперію! Я дав їй лад і спокій, я витягнув Рим із прірви! Я не маю права ризикувати! Навіть якщо заради цього я жертвую коханням... А ти звинувачуєш мене, бо не розумієш...
КАЛЬПУРНІЯ (підходить до нього, скоромовкою). Я все розумію, Клавдію. Ти насправді великий імператор. Але ти завжди вибирав не тих жінок. Ніхто не любив тебе. (Пригортається). Дозволь мені бути поруч. Просто бути поруч, як раніше. Ти пропадеш без мене...
КЛАВДІЙ (відсунувся, з насмішкою). Справді? З легіоном охорони пропаду, а з тобою не пропаду?
КАЛЬПУРНІЯ (жорстко). Справді. Я ворожила. Ти дійсно хочеш знати, що на тебе чекає? Не боїшся?
КЛАВДІЙ (знову трясе кості). Кажи вже, що ти там мені приготувала?
КАЛЬПУРНІЯ. Не я, а Боги. Добре, слухай. (Відходить і говорить, як жриця, монотонно й приречено). Твоя наступна жінка згубить тебе, твоїх дітей, весь рід твій, а плід черева її, не твій плід, принесе руїну Римові, потече кров потоками і від болю захлинеться столиця світу...
КЛАВДІЙ. Замовчи. Я тобі не вірю. В тобі говорить не правда, а ревнощі, Кальпурніє. Але в одному ти маєш рацію. Я більше ніколи не одружуся. Ти програла (показує на кості). Увійти двічів одну ріку неможливо. Все, що було поміж нами, стало попелом. І попіл той понесли води Тібра. Я відпускаю тебе, але краще тобі не підходити й близько до Паллатіна. Цей перстень із знаком можеш обернути в гроші. З ним тебе більше не пропустять.
КАЛЬПУРНІЯ (виймає і кидає йому під ноги каблучку). О ні, вона може принести мені нещастя. Най звершиться воля Богів. Прощавай, Клавдію.
(Кальпурнія виходить, Клавдій починає грати сам із собою в кості).
СЦЕНА 20.
(Мессаліна вже у простому одязі ходить по кімнаті. Входить Нарцисс).
НАРЦИСС. Вітаю Вас, Мессаліно Валеріє.
МЕССАЛІНА. Вітаю. Що відбувається, Нарциссе? Чому мене не випускають?
НАРЦИСС. Ви переграєте, Мессаліно, попри уроки у Мнестера, ображена невинність у вас виходить фальшиво. Це зухвале весілля всіх приголомшило...
МЕССАЛІНА. Я виконувала волю імператора. Накажіть випустити мене! Я говоритиму лише з Клавдієм!
НАРЦИСС. Це неможливо. Імператор не хоче вас бачити.
МЕССАЛІНА. Це неправда!
НАРЦИСС. На жаль, правда. Вас звинувачують у зраді й спробі державного перевороту. Більше того, він віддав мені право вирішувати вашу долю.
МЕССАЛІНА. Це неможливо. Що ви йому наговорили?
НАРЦИСС. Я нічого. Але ваша мила Юлія... Та про мертвих добре чи ніяк.
МЕССАЛІНА. Я певна, це ваша робота! Ви непогано граєте роль ката...
НАРЦИСС. Називайте це, як хочете. Ваше життя у моїй владі, Мессаліно. Але я кладу її до ваших ніг. (Схиляється перед нею).
МЕССАЛІНА. Як? Ви звільняєте мене?
НАРЦИСС. Більше того. (Тихо, інтимно). Я можу допомогти вам здійснити переворот. Я схиляюся перед вашою зухвалістю. Ви вигадали геніальний план. Тільки поставили не на ту колісницю. Гай годився лише для терм і арен...
МЕССАЛІНА. У вас химерна фантазія, Нарциссе.
НАРЦИСС. Ви мені не довіряєте. Даремно. Я пропоную скинути маски, Мессаліно. І роблю це першим. Цей задум не такий вже й божевільний. Я міг би підтримати вас. У цю ніч усе в моїх руках. Ми люди однієї породи, породи зухвальців. Те, що я замислив, могли б зробити лише ми удвох. Ви хочете знати, що?
МЕССАЛІНА. Можливо.
НАРЦИСС. Я пізнаю ту Мессаліну, яка хоче перевернути Рим. Іншій це ні до чого.
МЕССАЛІНА. Можливо, в цьому є доля правди, але це не зовсім так...
НАРЦИСС. Ви вже зізналися, досить. Пам'ятаєте, я просив вас про послугу...
МЕССАЛІНА. Хіба це не заради грошей?
НАРЦИСС. О ні. Це інше. (Щобільше захоплюється своєю розповіддю). Колись у юності, коли я був рабом, я задумав перевернути світ і йшов до цього все життя. Я досяг свободи і влади, піднявшись із пороху. Але я не хочу бути володарем Риму. Ні. Я ненавиджу Рим за те, що він перетворює все і всіх на рабів - від напівдикого германця до імператора. Я ненавиджу його за те, що він зробив з моєю, колись гордою, країною. Я ненавиджу і її за це рабство, як і ненавиджу цю ненависть. Бачите, скільки в мені болю... Я довго носив цей тягар у собі. Але одного дня відчув - більше не можу. І ви єдина, хто може збагнути це. У кого є цей священний бунтарський вогонь. Рим має впасти! І я вигадав, як це зробити. Рим - трухляве дерево, якщо його гілки обважніють, воно розсиплеться. І я хотів посилити провінції, укріпити їх так, щоб вони могли стати незалежними... Я хочу подарувати свободу народам світу і самим римлянам, які й самі забули, що це таке... Так, я знаю, що кажу. Римляни не знають, що творять у цьому світі, перетворившись на вічних злодіїв, які грабують навіть без втіхи і поливають кров'ю вже - не поле брані, а арени... Я вже пройшов півшляху, здійснив те, чого ніколи не сягав колишній раб. І це доказ: шлях мій вірний, це знак згори: я зброя у вищих руках, кара Божа...
МЕССАЛІНА. Це все грандіозно. Якби почула від іншого, то гадала б - це божевілля. Але ви... Тільки не збагну, чому ви говорите це римській імператриці? Невже я захочу рубати дерево, коли сиджу на верхівці?
НАРЦИСС. Ви вже зробили це - зрубали. У кожного народу є свій закон, моральний закон, який сильніший за армію. Ви добре поглузували з нього. Мати спадкоємця трону стає добровільною повією! Що може бути разючішим? Я знаю: ви задихаєтеся в Римі і не витримуєте скрипу його заіржавілих чеснот.
МЕССАЛІНА. Гарно сказано... Припустімо, я дам згоду. Але невже ви не боїтеся, що я можу видати вас Клавдію? Якої запоруки ви хочете?
НАРЦИСС. (Пауза. Підходить і торкається її). Я хочу, щоб ти була моєю, Мессаліно, цієї ночі... Це й буде запорука твоєї згоди.
МЕССАЛІНА. (Відступається). Для чого? Ти хочеш принизити мене?
НАРЦИСС. Неможливо принизити коханням. Я люблю тебе, Мессо.
МЕССАЛІНА. Не вірю!
НАРЦИСС. Ніхто ніколи не любив тебе Мессо, таку, яка ти є. Ніхто не домагався тебе так довго. Я не хотів бути коханцем на одну ніч. Я хотів мати тебе всю. І тому чекав і тамував бажання...
МЕССАЛІНА. Не вірю. Це не кохання. Навіщо ти заганяв мене в пастку, хотів зламати? Навіщо?
НАРЦИСС. Ти ніколи не мала чоловіка, рівного собі по силі. Ти вічно шукала його і не могла втішитися. Я дам тобі це відчуття сили і спокою...
МЕССАЛІНА. Твоє освідчення зворушливе, але марне. Я люблю Гая, я його дружина.
НАРЦИСС. Тепер уже вдова.
МЕССАЛІНА. О Боги. Ні... Ти убив його?
НАРЦИСС. Я секретар, а не кат. Він загинув у поєдинку з преторіанцями...
МЕССАЛІНА (тихо). Він загинув, як воїн... Бідолашний Гай...
НАРЦИСС. Він не годен тебе. Повір, ти забудеш його, як забувала інших... А я подарую тобі таке море ніжності, що ти захлинешся в ньому і забудеш усі образи. Я обіцяю тобі. Тільки довірся мені, Мессо...
МЕССАЛІНА. Ні. Надто пізно. Я ніколи не віддавалася з примусу. І ніколи не буду. Немає нічого страшнішого за рабство в ліжку, Нарциссе. Я не вірю у твою повалену імперію і братство вільних народів. Свобода - це така річ, яку кожен добуває для себе сам. А ти хотів розтоптати мою свободу, мою волю, почуття. Я не буду твоєю ні цієї ночі, ні якої іншої. Якщо ж ти хочеш, щоб я тобі повірила, подаруй мені свободу просто так, без жодних умов. Клянуся, ніхто не дізнається про твою божевільну ідею.
НАРЦИСС. Божевільну?.. (Відступається). Ти нічого не зрозуміла. Я помилився в тобі. Шкода. Ми могли перекинути світ. Даю тобі останню можливість: я дарую тобі життя, коли ти подаруєш мені цю ніч...
МЕССАЛІНА. Ні.
НАРЦИСС (люто). Не розігруй святу невинність! Ти ж повія!
МЕССАЛІНА. Коли хотіла. Сама. Я ніколи не віддавалася з наказу.
НАРЦИСС. Я не наказую, просто даю зіграти улюблену роль за найвищу плату з усіх можливих - життя.
МЕССАЛІНА. Дай мені побачитися з дітьми. Приведи їх сюди.
НАРЦИСС. Ні, це неможливо.
МЕССАЛІНА. Значить, це обман. Ти не подаруєш мені життя... Тепер я небезпечна?
НАРЦИСС. Ти сама зробила свій вибір, Мессо (повертається і повільно йде).
МЕССАЛІНА (кричить навздогін). Не роби цього, Нарциссе. Ти не знаєш, яке це пекло - хотіти мертву. Це не дасть звільнення, навпаки. Ти станеш рабом тіні, Нарциссе... Не роби, заради себе... Не можна звільнити світ, маючи рабську душу! (Нарцисс виходить, Мессаліна опускається на підлогу).
СЦЕНА 21.
(Потойбіч дверей Нарцисс і Префект).
НАРЦИСС (передає Префекту кинджал). Зроби це. Я візьму все на себе, божуся Юпітером. Якщо вона зустрінеться з Клавдієм, нас обох віддадуть тиграм.
ПРЕФЕКТ (відступається). Ні, я не можу, вибач... Це твоя гра.
НАРЦИСС. Я знаю, чому ти так говориш... Через Британніка?
ПРЕФЕКТ (криво всміхається). Вона відмовила тобі?
НАРЦИСС. Зроби це, інакше завтра імператор дізнається. Я не жартую. А її - я віддам військам на забаву...
ПРЕФЕКТ. Ти не воїн.
НАРЦИСС. Облиш свій гонор. І заховай меча. Якщо мене не стане - ти не врятуєшся. На тебе повісять всіх собак. А без тебе хто допоможе Британіку? Ми в одній колісниці. Зрозумій: лишити її живою не можна.
ПРЕФЕКТ. То чого ж ти не зробиш це сам?
НАРЦИСС. А мені - то ніби власну душу зарізати...
ПРЕФЕКТ. Без душі воно може й легше жити... (Бере кинджал). Я спробую.
(Префект входить до Мессаліни, вона бачить його і підхоплюється).
МЕССАЛІНА. Слава Богам, це ти! Ти прийшов врятувати мене, так? Чому ти з кинджалом? Ти (пошепки) заколов його? Чому ти мовчиш, ведмедику?
ПРЕФЕКТ. Стій там. Мені віддано наказ убити тебе, Мессо.
МЕССАЛІНА. Але ж ти не можеш зробити цього, ведмедику...
ПРЕФЕКТ. Не знаю. Ти даремно ні в що мене не ставила. Все повертається. І зараз перед лицем смерті, скажи мені правду: чий син Британік?
МЕССАЛІНА. Мій. І я знаю, ти любиш його і не посмієш залишити його сиротою.
ПРЕФЕКТ. Я питаю, чий він син? Кажи, чи клянусь: я заколю тебе! Ти мучила мене цим стільки років!
МЕССАЛІНА. Не знаю, мені все одно. На щастя, він схожий на мене. Він мій.
ПРЕФЕКТ. Ти брешеш. Як ти можеш не знати?
МЕССАЛІНА. Якби я хотіла обманути, то сказала б напевно. Але він може бути твоїм, присягаюсь Венерою. Допоможи мені, заради минулого...
ПРЕФЕКТ. Я б міг простити тобі те, що ти начхала на це минуле, на мене як десять верблюдів узятих разом. Але я не можу простити тобі, що ти була кепською матір'ю, Мессо. І ти ледь не згубила його майбутнє. Тепер тільки твоя смерть врятує його. Твою долю вирішено. Все що я можу зробити для тебе - це дати піти як достойній римлянці, а не хвойді.. (Кидає їй кинджал).
МЕССАЛІНА. Ти просто лінуєшся виконати наказ. Але я не дам тобі такої можливості. Я знала, на що йду. І піду як римлянка. Бережи Британіка і не довіряй лису. Обніми мене ведмедику, я даю тобі останню можливість. Може й краще, що це ти. (Приставляє кинджал до живота. Префект підходить і обнімає її, стоїть спиною, притиснувши кинджал до її живота, Мессаліна сповзає, він підхоплює її, кладе на підлогу, виходить, зустрічає Нарцисса).
ПРЕФЕКТ. Все скінчено...
НАРЦИСС. Де кинджал?
ПРЕФЕКТ. В її руках.
НАРЦИСС. Невже сама?
ПРЕФЕКТ. Майже...
НАРЦИСС. Як тобі вдалося?
ПРЕФЕКТ. Та так, сто ножів у печінку, ніби собі душу вийняти...
НАРЦИСС. Ти ж казав: без душі легше жити.
ПРЕФЕКТ. Може...
НАРЦИСС. Знаєш, як скіфи вино п'ють? Нерозбавлене. Не хочеш?
ПРЕФЕКТ. Та іди ти...
НАРЦИСС. Тепер її статуї будуть розбирати, хочеш собі одну?
ПРЕФЕКТ. Ні.
НАРЦИСС. Як знаєш, а я залишу собі на пам'ять... (Виходять, затемнення).
ЕПІЛОГ.
(Через якусь мить світло вихоплює з темряви стіл, заставлений стравами, потім Клавдія, який возлежить за ним і фігури Префекта й Нарцисса, що стоять обабіч).
КЛАВДІЙ. Ні, направду, я вмираю з голоду після такої нічки. Хіба можна жити без яловичини, панове? Ні, це неможливо. Але вже час починати. Де Мессаліна? Чому вона досі не виходить?
НАРЦИСС. (Пауза). Вона померла.
КЛАВДІЙ. (Пауза). Померла, кажете? Яка прикрість. І чому саме перед сніданком? Невже не могла зачекати хоча б до обіду, ні, до вечері... Так, що у нас тут на сніданок?
ПРЕФЕКТ. Ведмежатина в медовому соусі запечена з горіхами і прянощами...
КЛАВДІЙ. Коли є ведмежатина, без яловичини ще можна якось прожити... Я припрошую вас до столу. Терпіти не можу їсти на самоті.
НАРЦИСС. Є одне нагальне питання.
КЛАВДІЙ. А воно не зіпсує апетиту? Хоча нині, здається, ніщо на це не здатне. Він у мене просто вовчий.
НАРЦИСС. Як бути з пам'ятниками та іншими зображеннями покійниці?
КЛАВДІЙ. Внесіть пропозицію про їхнє знищення до сенату. Що там у нас на десерт?
ПРЕФЕКТ. Медовий пиріг з 10-ма фруктами за давньоєгипетським рецептом.
КЛАВДІЙ. Здається, такого я ще не пробував... Що далі?
(Спершу ніби вимикається звук, Префект продовжує зачитувати "меню" , лише розтуляючи рота, Клавдій киває, вказуючи на різні страви, потім всі завмирають у стоп-кадрі. Спалах і затемнення).
Завіса.
МАЛЕНЬКИЙ ПРИНЦ.
Казка-мюзикл на дві дії Неди Нежданої.
за мотивами твору Антуана де Сент-Екзюпері "Маленький Принц".
Переклад з французької Неди Нежданої.
Дійові особи:
1. Автор, він же Авіатор.
2. Маленький Принц (Принц).
3. Троянда.
4. Король.
5. Шанолюб.
6. П'яниця.
7. Бізнесмен.
8. Ліхтарник.
9. Географ.
10. Стрілочник.
11. Продавець.
12. Змія.
13. Лис.
14. Квітка.
* Примітка: Казку можуть грати три актори (Принц – лише Принц, Автор грає Короля, Шанолюба, П'яницю, Бізнесмена, Ліхтарника, Географа, Стрілочника, Продавця, а Троянда грає Змію, Лиса і Квітку).
ПЕРША ДІЯ.
Завіса закрита. Затемнення. В промені світла на авансцену перед завісою виходить Автор і звертається до глядачів.
АВТОР: Здрастуйте! Ви мабуть прийшли подивитися якусь чарівну казку?.. Але казки не буде... Просто ця історія – чиста правда. Правда, вона така незвичайна, що дорослі можуть не повірити. Їм подавай дати, цифри, докази... (Утаємничено). Та по-справжньому вони нічогісінько не розуміють в цьому житті. Я знаю - я довго жив серед дорослих. Тож хай Вони думають, що це казка... До того ж тут є справжній Принц, тільки Маленький. Може ви зустрічали його? Він так любить мандрувати... Ні?
Я б міг вам намалювати його портрет, але, боюсь у мене погано вийде... Коли мені було 6 років, я хотів стати художником, але дорослі відмовили мене...
Одного разу я прочитав про те, як удав може з'їсти цілком велику тварину і намалював, як удав проковтнув слона. (Дістає малюнок, де намальовано капелюх-удав, і демонструє дітям). Ось, бачите, я показав це мамі і запитав, чи їй не страшно? (Говорить зміненим голосом, за маму). "А хіба капелюх страшний?"
І тоді я намалював ще: слона в удаві зсередини, щоб мамі було зрозуміліше. (Дістає другий малюнок, показує, починає співати і розігрувати).
Пісня про удава.
1. Удава слон? – Слона удав!
Раз проковтнув та і заспав
Він отакий жахливий сплюх,
А мама сказала (тричі скоромовкою)
Що то капелюх.
2. Така історія страшна!
Як повернути нам слона?
В печалі малював малюк...
А тато подумав (тричі скоромовкою),
Що то капелюх.
3. Не розуміють ці батьки
Та й анітрохи так таки.
Не чують, хоч і мають слух,
Що може ховати (тричі скоромовкою)
Отой капелюх!
АВТОР: Але мама нічого не зрозуміла. Вона сказала: (Менторським голосом мами) "Краще б ти не малював, а займався географією та математикою!" (Трагічно). І я відмовився від блискучої кар'єри художника і став авіатором (дістає й одягає шапку пілота). Треба ж було чимось зайнятися. Правда, географія мені таки знадобилася. Я міг з першого погляду відрізнити Китай від Арізони. А це дуже корисно, коли зіб'єшся з дороги вночі. (Він розсуває завісу. На сцені – літак. Автор готується до польоту, сідає за іграшкового літака, мигтять сигнальні вогні, літак "кидає з боку вбік", виє звук мотора, який Авіатор намагається перекричати). Та одного разу 6 років тому я таки збився! Двигун став відмовляти і я був змушений посадити літака у пустелі Сахара, де на тисячі миль – жодної людської оселі! (Його крик обривається страшним гуркотом, потім все стихає, світло гасне. Мить тиші і темряви, раптово й різко запалюється світло, Авіатор сидить на піску серед уламків літака). Я був зовсім один і майже без води. Я мав полагодити двигуна чи загинути від голоду й спраги... (Заходився зосереджено лагодити літака, не помічаючи, як з іншого боку куліс тихо з'являється Маленький Принц, підходить і спостерігає з-за спини якусь мить за процесом лагодження, потім звертається до авіатора).
ПРИНЦ: Намалюй мені баранчика.
АВТОР: (Ледь не підстрибує від несподіванки). Що?!
ПРИНЦ: Намалюй мені баранчика. Будь-ласка...
АВТОР: (Підводиться). А... що ти тут робиш?
ПРИНЦ: Будь-ласка... намалюй...
АВТОР: Та я не вмію малювати.
ПРИНЦ: То пусте... ти намалюй.
(Авіатор заходився малювати, МП пильно стежить за ним).
ПРИНЦ: Ні-ні-ні! Цей надто хирлявий. Зроби іншого.
(Авіатор терпляче малює іншого).
ПРИНЦ: Що ти малюєш? Ти ж бачиш, це вже не баран, а цілий баранисько! Дивись, які роги!
(Авіатор вже роздратовано малює іншого).
ПРИНЦ: Ні, цей старий. Я хочу такого, що житиме довго.
АВТОР: (Малює і пояснює). Ось тобі ящик. Всередині такий баранчик, як ти хочеш.
ПРИНЦ: (Розглядає). Справді, саме такий... Як ти гадаєш, йому багато трави треба?... Бо в мене все таке маленьке...
АВТОР: Цьому вистачить. Я дав тобі зовсім маленького баранчика.
ПРИНЦ: Не такий вже й маленький... Поглянь, він заснув... (Принц заколисує уявного баранчика. Авіатор заходиться знову ремонтувати літака, водночас спостерігаючи за Принцом. Хлопець повертається до нього, дивиться, що той робить).
ПРИНЦ: А що це за штука?
АВТОР: (гордовито й повчально). Це не штука. Він літає. Це мій літак.
ПРИНЦ: Як! Ти впав із неба?
АВТОР: Так.
ПРИНЦ: От комедія... (сміється). То ти теж упав із неба! А з якої ти планети?
АВТОР: (Здивований). Так ти з іншої планети?
ПРИНЦ: (Оглядає літак). Справді, на цьому ти не міг прилетіти здалеку...
АВТОР: Звідкіль ти, хлопчику? Куди везтимеш мого баранчика?
ПРИНЦ: А добре, що ти дав мені ящика, вночі він буде йому за хатку.
АВТОР: Авжеж. А ще я дам тобі мотузку і кілок – щоб прив'язувати вдень.
ПРИНЦ: Прив'язувати? Навіщо? Яка дурниця!
АВТОР: Але якщо ти не прив'яжеш його, він зайде бозна куди, загубиться.
ПРИНЦ: Куди ж це він може піти?
АВТОР: Та куди завгодно – прямо...
ПРИНЦ: Це пусте, у мене все таке маленьке. Та й прямо перед собою далеко не зайдеш...
АВТОР: Так твоя планета зовсім маленька?
ПРИНЦ: (Зосереджено зазирає до ящика). А правда, що барани їдять кущі?
АВТОР: Так, правда.
ПРИНЦ: Оце добре. Тож вони і баобаби їдять?
АВТОР: Баобаби – то не кущі, вони такі величезні, як собори. Навіть якщо привести ціле стадо слонів, вони не дістануть до верхівки баобаба.
ПРИНЦ: (Сміється). Треба поставити їх один на одного. (Враз серйознішає). Баобаби теж бувають маленькими, перед тим як вирости.
АВТОР: Маєш рацію! Та навіщо тобі, щоб їх поїв баран?
ПРИНЦ: А як же ж! Є правило: встав зранку, вмився – впорядкуй свою планету. А то я знав одного лінивця – він залишив три кущика... (Сміється). Що там було! (Починає співати, Авіатор підхоплює, обоє танцюють, бавляться).
Пісня про баобаби.
1. Жив та був лінивець, мав свою планету.
Все пускав по вітру або за водою.
І до баобабів втрапив у тенета.
Так йому і треба, така його доля.
Приспів:
То не жарти і не гра,
То не дуб і не граб.
То великий бао-бао-бао-бао-баобаб.
Він страшний як бабай,
Ой-ой-ой, ай-ай-ай.
І чіпляється мов краб,
Бо на те і бао-бао-бао-бао-баобаб.
2. Зовсім непомітно сходять ці дерева,
Тишком-нишком, навіть на троянди схожі.
А коріння наче пазурі у лева,
Порятуй від баобабів мене, Боже!
Приспів.
ПРИНЦ: Послухай, а якщо барани їдять кущі, то й квіти теж?
АВТОР: Все, що трапиться їм на дорозі.
ПРИНЦ: Навіть квіти з колючками?
АВТОР: (Машинально, зосереджено ремонтуючи). І з колючками теж.
ПРИНЦ: А для чого тоді колючки?
(Авіатору щось не вдається полагодити).
ПРИНЦ: Для чого колючки?
АВТОР: Ні для чого. Квіти вирощують їх просто від злості.
Пауза.
ПРИНЦ: (Схвильовано). Я не вірю тобі. Квіти слабенькі. Вони ж наївні, і захищаються як можуть. Вони думають, що страшні своїми колючками. І ти вважаєш, що...
АВТОР: (Роздратовано). Та ні, нічого я не вважаю... Я бовкнув це просто так. Я зайнятий, розумієш, зайнятий серйозними справами...
ПРИНЦ: (Розгнівано). Серйозними справами?!.. Ти кажеш як поважні персони. Ти нічого не розумієш!... Ти все плутаєш!... Я знаю одну планету, де живе чоловік з червоною пикою. Він ніколи не нюхав квітку, ніколи не дивився на зірку, ніколи нікого не любив. Він завжди лише підраховував і повторював як оце ти: "Я людина серйозна! Я людина серйозна!" Та це ж не людина, це гриб!
АВТОР: Що?
ПРИНЦ: Гриб!... Мільйони років квіти ростять колючки, і мільйони років їх їдять барани. І хіба не важливо збагнути цю війну баранів і квітів? Хіба це не серйозно? Я знаю єдину у світі квітку... І якщо якийсь дурний баран може з'їсти її, навіть не розуміючи, яке страшне лихо він накоїв... Хіба це не важливо?!
(Принц заходиться від ридань, Авіатор втішає його, співає пісню).
Пісня-втішанка для Маленького Принца.
То вітер, дикий вітер когось кличе,
То вовком задивився темний ліс.
Чому таке сумне-сумне обличчя
У таємничій тій країні сліз?
Приспів:
Є така країна (двічі)
Монотонна (двічі)
А у тій країні (двічі)
Море тоне (двічі).
2. А музика тужливі ноти ронить,
Самотньо так мелодії без слів.
Чому такі сумні-сумні закони
У таємничій тій країні сліз?
Приспів.
Маленький Принц виходить. Авіатор звертається до публіки.
АВТОР: Так мало-помалу я дізнавався про його життя. Його планета була маленька, завбільшки з будинок. Їх називають астероїдами. Коли астроном відкриває таку малу планету, він дає їй не ім'я, а номер. Гадаю, Маленький Принц жив на астероїді Б-612. Його бачили всього раз – у 1909 році – один турецький астроном. Йому навіть спочатку не повірили – бо він був одягнутий по-турецьки. Я все це розповідаю для дорослих – вони так люблять цифри... Але для вас, діти, я розкажу інакше.
На сцені – планета Маленького Принца. Він впорядковує свою планету.
Жив-був маленький Принц на маленькій планеті. І йому дуже бракувало друга...
І ви зразу зрозумієте, що це схоже на правду... На його планеті було три вулкани: два діючих і один погаслий. Але він щоранку прочищав всі три – мало що може трапитися. І ще там росли прості скромні квіти.
З'являється Троянда.
Але ця квітка виросла з маленького зернятка, занесеного невідомо звідки... Маленький Принц не зводив з нього очей – а раптом це якийсь баобаб! Але скоро з'явився бутон. Він ніколи не бачив такого – і з нетерпінням чекав чуда...
(Авіатор виходить. Троянда спершу вкрита тканиною, потім поволі випростується, чепуриться. Принц обережно підкрадається і з цікавістю спостерігає за нею, вона спершу не помічає його, а помітивши його, спантеличена).
ТРОЯНДА: Ой! Я щойно прокинулася. Перепрошую, я ще не прибрана. (Відвертається і продовжує чепуритися).
ПРИНЦ: Ви справжня красуня!
ТРОЯНДА: Справді? Зауважте, я народилася разом із сонцем... Вам не здається, що вже час поснідати? Почастуйте мене, будь-ласка.
(Принц приносить лійку і поливає її, випадково колеться).
ПРИНЦ: А навіщо ці колючки?
ТРОЯНДА: Можуть прийти тигри, а в них такі пазурі!
ПРИНЦ: На моїй планеті немає тигрів, і до того ж тигри не їдять траву.
ТРОЯНДА: (Ображено). Я не трава...
ПРИНЦ: Вибачте мені...
ТРОЯНДА: Я не боюся тигрів, але страшенно боюся протягів. Чи не знайдеться у вас ширми? Тут так холодно і так незатишно... Ось там, звідки я прилетіла... (Демонстративно кахикає і показує, що їй холодно). То як щодо ширми?
ПРИНЦ: Перепрошую, я ж не міг піти за нею, не дослухавши вас... (Іде, прикриває її ширмою, на сцені з'являється Авіатор, говорить до публіки).
АВТОР: Не треба було йому її слухати. Слід зважати на дії, а не слова. Вона освітила Принцу всю планету, наповнила її ароматом, а він не вмів радіти їй... Він мав угадати ніжність за хитрощами – квіти такі дворушні... Та Маленький Принц був надто молодим, щоб уміти кохати. Він почувався нещасним і вирішив утекти. Принц замислив мандрувати з перелітними птахами...
(Авіатор зникає, Принц прочищає вулкани, прополює баобаби, на авансцені Троянда поглядає на нього, нарешті він підходить до неї з лійкою).
ПРИНЦ: Прощавайте... (Пауза). Прощавайте..
ТРОЯНДА: (Кахикнула). Я була дурненькою... Пробач мені... Щасти тобі... (Принц завмер здивований). Так, я кохаю тебе... Я сама винна, що ти не знав про це. Ти був таким же нерозумним, як і я... А тепер спробуй бути щасливим... (Роздратовано, стримуючи сльози). Викинь геть цей ковпак...
ПРИНЦ: Але вітер...
ТРОЯНДА: Я не така вже й хвороблива...
ПРИНЦ: Але звірі, комахи...
ТРОЯНДА: Я маю стерпіти гусінь, щоб дочекатися метеликів, а то хто буде мене навіщати, як ти поїдеш? А великих звірів я не боюсь, у мене ж є колючки...
(Звучить пісня, у куплетів Принца і Троянди – різні мелодії, останній куплет – спільний, мелодія Троянди).
Пісня прощання Принца з Трояндою.
Принц:
Прощавай, я вирушаю у небо
Прощавай, мене чекає незнане.
Я не знаю, як я буду без тебе.
Прощавай, моя горда панно!
Троянда (інша мелодія):
Лети-лети у ті чужі світи,
Прости мої слова, моє мовчання.
Чи ще колись мене згадаєш ти?
Не знала, що прощатись так печально.
Принц:
Може я вже не вернуся ніколи.
А з тобою було так світло.
Як же ти зустрінеш цей холод?
Як же ти здолаєш цей вітер?
ТрояндАВТОР: (її мелодія):
Лети. Я і без тебе проживу,
Я маю зброю, погостріше терну...
Принц: Ти плачеш?...
ТрояндАВТОР: Роси впали на траву...
Разом: Прощатися так довго – це нестерпно!
ТрояндАВТОР: Лети-лети-лети-лети-лети.....
Маленький Принц виходить, Троянда плаче, планета Принца зникає, з'являється Авіатор. Зоряне небо.
АВТОР: Вона не хотіла, щоб бачили, як вона плаче... Це була дуже горда квітка... Так почалися мандри Маленького Принца. Найближчими до його планети були астероїди 325, 326, 327, 328, 329 і330. Щоб якось розвіятися, він вирішив їх відвідати. На першій планеті жив Король.
На сцені Планета Короля. По центру – трон. Король сам, обходить планету, співає. Він може бути з маленьким барабаном, в який б'є віддаючи накази.
Пісня короля.
1. Життя чудове, ніби сон, у короля.
У світі наймудріший я король.
Мені підвладні небо і земля,
І таємниці людських доль.
2. Але чому самотній я мов перст?
І під очима від безсонь круги...
На місяць вию наче дикий пес.
О порятуйте від нудьги!
На сцені з'являється Маленький Принц.
КОРОЛЬ: О, підданий! А ну, дай я на тебе подивлюся. (Принц позіхає). Не можна позіхати в присутності короля.
ПРИНЦ: Перепрошую, я не міг стриматися. Я щойно з дороги і зовсім не спав.
КОРОЛЬ: Тоді я наказую: позіхай! Я давненько не бачив, як позіхають. Для мене це дивина. Отож позіхни ще раз. Це наказ.
ПРИНЦ: Я більше не можу.
КОРОЛЬ: Гаразд, тоді я накажу тобі то позіхати, то не позіхати.
ПРИНЦ: Можна мені сісти?
КОРОЛЬ: Наказую: сідай.
ПРИНЦ: Дозвольте спитати, а над чим ви пануєте?
КОРОЛЬ: Над усім цим. (Показує довкола).
ПРИНЦ: І зірки вам підвладні?
КОРОЛЬ: Так.
ПРИНЦ: Я б хотів подивитися захід сонця. Накажіть сонцю зайти.
КОРОЛЬ: Якби я наказав генералові літати з квітки на квітку як метелику чи перетворитися на морського птаха, а генерал не зробив би цього, хто був би винним у тому?
ПРИНЦ: Ви.
КОРОЛЬ: Точно. Слід вимагати можливого. Я маю право на послух, бо мої накази розумні.
ПРИНЦ: То як щодо заходу сонця?
КОРОЛЬ: Ти його матимеш. Я накажу, але треба трохи почекати сприятливих умов.
ПРИНЦ: А коли вони будуть?
КОРОЛЬ: Гм, гм... (кудись підглядає). Це буде о сьомій сорок. Ти побачиш, як мене слухаються.
ПРИНЦ: Я не можу так довго чекати. Мені час вирушати в дорогу. (Хоче йти).
КОРОЛЬ: Стривай! Я зроблю тебе міністром.
ПРИНЦ: Міністром чого?
КОРОЛЬ: Гм-м... юстиції!
ПРИНЦ: Але ж тут нікого судити.
КОРОЛЬ: Хтозна, я ще не об'їхав усього королівства. Я надто старий. Для карети мало місця, а ходити втомлююсь.
ПРИНЦ: Та я вже й так побачив – там теж нікого немає.
КОРОЛЬ: (Пауза, думає). А ти судитимеш сам себе. Це найважче. Судити себе можуть лише дуже мудрі!
ПРИНЦ: Себе я можу судити де завгодно.
КОРОЛЬ: Гм-м... Здається, на моїй планеті живе старий пацюк. Я іноді чую його вночі. Ти можеш судити його: час від часу засуджувати на смерть, а потім милувати – щоб зекономити. Він же у нас один.
ПРИНЦ: Я не люблю засуджувати на смерть. Прощавайте!
КОРОЛЬ: Ні!
ПРИНЦ: Якщо ваша величність хоче, аби їй корилися, вона може віддати розумний наказ. Наприклад, наказати мені полетіти. Здається, умови сприятливі. (Іде).
КОРОЛЬ: (Навздогін). Я призначаю тебе послом!..
ПРИНЦ: (Виходячи, сам до себе). Дивний народ ці дорослі...
(Принц виходить, декорація змінюється, знову зоряне небо.)
АВТОР: На другій планеті жив Шанолюб. Він дуже любив, щоб його хвалили.
На сцені Планета Шанолюба. Він раз по раз міряє великий капелюх, розглядає себе у дзеркальце, яке постійно носить з собою. Шанолюб наспівує пісеньку).
Пісня Шанолюба.
1. На планеті я найліпший.
І про мене залюбки
Всі поети пишуть вірші,
І закохані жінки.
2. Я найбільш талановитий,
Хоч всю землю обшукай
Тільки нікому хвалити,
От оказія яка!
На сцені з'являється Маленький Принц. Шанолюб страшенно радіє його появі.
ШАНОЛЮБ: О, шанувальник з'явився!
ПРИНЦ: (Здивовано). Доброго дня... (Розглядає Шанолюба). Який у вас кумедний капелюх.
ШАНОЛЮБ: Це щоб розкланюватися (Показує як саме). Щоб кланятися, коли тебе вітають. Але, на жаль, ніхто сюди не навідується.
ПРИНЦ: Справді? Он як...
ШАНОЛЮБ: Поаплодуй мені. Ну поляскай отак у долоні (Показує як саме).
Принц аплодує, Шанолюб знімає капелюха і вклоняється.
ПРИНЦ: У вас веселіше, ніж у Короля.
ШАНОЛЮБ: Звичайно!
Принц знову аплодує – той знову вклоняється, так декілька разів, поки Принцу не набридає це).
ПРИНЦ: А що треба робити, щоб капелюх упав?
ШАНОЛЮБ: Упав? (Зупиняється здивований). А ти справді мій шанувальник?
ПРИНЦ: А як це – шанувати?
ШАНОЛЮБ: Це значить визнавати, що я на цій планеті найгарніший, найбагатший і найрозумніший!
ПРИНЦ: Але ж на твоїй планеті більше нікого немає!
АВТОР: Ну зроби мені приємне, ну все одно – позахоплюйся мною.
ПРИНЦ: Я захоплююсь.. (Церемонія повторюється ще пару разів. Тихо). Але яка з того радість. (Тікає зі сцени, поки той розкланюється, на виході). Справді, ці дорослі – дуже-дуже дивні люди...
Декорація знову змінюється, зоряне небо, потім з'являється планета П'яниці.
АВТОР: На наступній планеті жив П'яничка.
На сцені з'являється П'яниця, що бавиться з пляшками і наспівує пісеньку.
Пісня П'янички.
1. П'ю-п'ю, хоч мені і важко,
П'ю-п'ю – хочеться ще більше.
Тільки-но закінчу пляшку,
Зразу відкоркую іншу.
2. П'ю-п'ю, хоч мені і гірко,
Вже мені життя немиле.
Нещаслива моя зірка,
Бо п'яницею вродили.
З'являється Принц, але той не звертає на нього уваги, продовжує пити.
ПРИНЦ: Добридень.
П'ЯНИЦЯ: Га?
ПРИНЦ: Доброго дня.
П'ЯНИЦЯ: А-а, привіт... сідай, приєднуйся.
ПРИНЦ: До чого? (П'яниця показує на недопиту пляшку вина). До чого приєднуватися?
П'ЯНИЦЯ: До цього (Гикає). До того, що і я.
ПРИНЦ: А що ти робиш?
П'ЯНИЦЯ: Я п'ю.
ПРИНЦ: А навіщо ти п'єш?
П'ЯНИЦЯ: Щоб забути.
ПРИНЦ: Що забути?
П'ЯНИЦЯ: Що мені соромно.
ПРИНЦ: За що соромно?
П'ЯНИЦЯ: Соромно пити.
(Прикладається до пляшки. Випорожнює її і вмощується спати. Принц помалу виходить).
ПРИНЦ: Які вони дивні, ці люди...
(Декорація змінюється. На сцені з'являється Планета Бізнесмена).
АВТОР: На четвертій планеті жив дуже зайнятий чоловік – бізнесмен.
На сцені – Бізнесмен з великою рахівничкою або калькулятором та великою цигаркою, наспівує пісеньку.
Пісня бізнесмена.
1. Я – серйозний, діловитий,
Мені ніколи завжди
Навіть вгору подивитись,
Або випити води.
2. Хай цигарка моя гасне,
Хай погаснуть всі зірки,
Аби їх злічити вчасно
І замкнути на замки.
Заходить Маленький Принц. Бізнесмен навіть не повертає голови в його бік.
ПРИНЦ: Добридень...
БІЗНЕСМЕН: (Продовжує рахувати). Три і два – п'ять, п'ять і сім – дванадцять, дванадцять і три - п'ятнадцять... Добридень... п'ятнадцять і сім – двадцять два.
ПРИНЦ: У вас цигарка згасла.
БІЗНЕСМЕН: Ніколи й сірником чиркнути... двадцять два і шість – двадцять вісім... Ху-ух. Тепер усього 501622731.
ПРИНЦ: П'ятсот мільйонів чого?
БІЗНЕСМЕН: Га? Ти ще тут? П'ятсот мільйонів... не знаю чого... Я людина серйозна, не маю часу язиком молоти! Два і п'ять – сім...
ПРИНЦ: П'ятсот мільйонів чого?
БІЗНЕСМЕН: (Відкладає все. Роздратовано). П'ятдесят чотири роки я живу на цій планеті, і за весь цей час мені заважали тричі. Вперше, років двадцять тому до мене залетів хрущ і так розшумівся! Вдруге – одинадцять років тому у мене був приступ ревматизму. Від сидіння. Мені ніколи гуляти – я людина серйозна. І от утретє – зараз. Отже п'ятсот мільйонів...
ПРИНЦ: Мільйонів чого?
БІЗНЕСМЕН: Ну цих маленьких цяточок, що подекуди видно в повітрі...
ПРИНЦ: Це що, мухи?
БІЗНЕСМЕН: Та ні, такі блискучі...
ПРИНЦ: Бджоли?
БІЗНЕСМЕН: Та ні, золотаві такі... Кожен ледацюга як задивиться на них, так і почне мріяти... А мені мріяти ніколи...
ПРИНЦ: А-а, зірки?
БІЗНЕСМЕН: Авжеж, зірки.
ПРИНЦ: П'ятсот мільйонів зірок? Що ж ти з ними робиш?
БІЗНЕСМЕН: Нічого. Я володію ними.
ПРИНЦ: Я вже бачив короля, котрий...
БІЗНЕСМЕН: Королі не володіють, а лише правлять, це не одне і те ж.
ПРИНЦ: А для чого володіти зірками?
БІЗНЕСМЕН: Щоб бути заможним.
ПРИНЦ: А для чого бути заможним?
БІЗНЕСМЕН: Щоб купувати нові зірки.
ПРИНЦ: А як можна заволодіти зірками?
БІЗНЕСМЕН: Зірки чиї?
ПРИНЦ: Не знаю... Нічиї.
БІЗНЕСМЕН: Отже, мої, бо я перший це вигадав.
ПРИНЦ: А що ти з ними робиш?
БІЗНЕСМЕН: Рахую, перераховую... Це дуже важко, я людина серйозна...
ПРИНЦ: Якщо у мене є квітка, я можу зірвати її і забрати з собою. А ти ж не можеш забрати зірки!
БІЗНЕСМЕН: Ні. Але я можу покласти їх до банку.
ПРИНЦ: А це як?
БІЗНЕСМЕН: Я пишу на папірчику, скільки в мене зірок, кладу в ящик і замикаю на ключ.
ПРИНЦ: І це все?
БІЗНЕСМЕН: Цього досить.
ПРИНЦ: Це забавно, але зовсім не серйозно. У мене є квітка – я щоранку поливаю її, є вулкани – я щотижня прочищаю їх. Їм усім корисно від мого володіння. А зіркам від тебе ніякої користі.
(Бізнесмен відкрив рота, підвівся, аби заперечити, але не знайшовся. Махнув рукою. Маленький Принц пішов).
ПРИНЦ: Прощавай. (На виході, сам до себе). Ні, ці дорослі – просто дивовижно дивний народ!
(Принц іде, декорація знову змінюється, зоряне небо, Планета Ліхтарника).
АВТОР: Наступна планета - п'ята – була найменшою. Тут могли вміститися лише ліхтар і ліхтарник.
На сцені з'являється Ліхтарник з ліхтарем, він то запалює його, то гасить, наспівує пісеньку.
Пісня Ліхтарника.
1. Запалювати світло і гасити –
Яка це витівка сумна.
Це все одно, що лити воду в сито,
Набравши у криниці без дна.
Приспів:
Добрий ранок, добрий день
Добрий вечір, на добраніч (двічі).
2. Все швидше обертається планета,
І ніколи спочити ні на мить.
Заходи сонця добрі для поета,
Ліхтарникові ж добре, як поспить.
Приспів.
Заходить Маленький Принц.
ПРИНЦ: Доброго дня. А чому ти загасив ліхтар?
ЛІХТАРНИК: Така інструкція. Доброго дня.
ПРИНЦ: А що це значить – інструкція?
ЛІХТАРНИК: Це означає гасити ліхтар. Доброго вечора.
ПРИНЦ: А чому ти запалив його?
ЛІХТАРНИК: Така інструкція.
ПРИНЦ: Не розумію...
ЛІХТАРНИК: А що тут розуміти? Інструкція є інструкція. Добридень. У мене жахлива професія. Колись це мало сенс. Я гасив його вранці і запалював увечері. Добрий вечір. Я мав решту дня, щоб відпочити і решту ночі, щоб поспати.
ПРИНЦ: А тепер інструкція змінилася?
ЛІХТАРНИК: Ні, не змінилася. От у чому вся біда. Добридень. Планета обертається все швидше, а інструкція не змінюється.
ПРИНЦ: То й що з того?
ЛІХТАРНИК: Доброго вечора. Та ж тепер вона робить оберт за хвилину. І в мене ні секунди відпочинку. Я запалюю і гашу щохвилини.
ПРИНЦ: Але це абсурд. У тебе день триває хвилину?
ЛІХТАРНИК: Авжеж, ми вже говоримо з тобою цілий місяць. Доброго дня.
ПРИНЦ: Цілий місяць?
ЛІХТАРНИК: Так. 30 хвилин – 30 днів. Доброго вечора.
ПРИНЦ: Знаєш... Я знайшов спосіб відпочити, якщо хочеш.
ЛІХТАРНИК: Звичайно, хочу.
ПРИНЦ: Ти можеш повільно йти і ввесь час залишатися на сонці. І тоді день продовжиться стільки, скільки ти хочеш.
ЛІХТАРНИК: Добридень. Це не те, що мені треба, бо я люблю спати.
ПРИНЦ: Тоді справді нема на те ради.
ЛІХТАРНИК: Немає на те ради...
ПРИНЦ: Прощавай...
ЛІХТАРНИК: Добрий вечір...
ПРИНЦ: (Іде зі сцени, сам до себе). От людина, яку б усі зневажали, але він єдиний з них не кумедний. Він думає не лише про себе. Коли він запалює ліхтар – це ніби народжується зірка. Це дійсно корисно, бо гарно. Шкода, що на цій планеті немає місця для двох... (Іде).
Декорація змінюється. Тепер це Планета Географа.
АВТОР: На шостій планеті жив один старий, що мав величезні книги. Ця планета була в десять разів більшою за всі попередні.
Географ гортає книги, наспівує пісеньку.
Пісня географа.
З'являється Маленький Принц.
ГЕОГРАФ: О, мандрівник! Звідкіль це ти?
ПРИНЦ: (Розглядає його книгу). А що це за така велика книга? Чим ви займаєтесь?
ГЕОГРАФ: Я географ.
ПРИНЦ: А що це таке?
ГЕОГРАФ: (Поважно). Це вчений, який знає, де розташовані моря, ріки, міста, гори й пустелі.
ПРИНЦ: Дуже цікаво. У вас така гарна планета. На ній є океани?
ГЕОГРАФ: Не знаю.
ПРИНЦ: А гори?
ГЕОГРАФ: Не знаю.
ПРИНЦ: А міста, ріки, пустелі?
ГЕОГРАФ: Тим більше не знаю.
ПРИНЦ: Так ви ж географ!
ГЕОГРАФ: Так, але ж не мандрівник. Мені бракує мандрівників. Географ не виходить з кабінету – він приймає мандрівників, опитує і занотовує їхні спогади. Якщо ж він розповідає щось цікавеньке, я перевіряю його порядність...
ПРИНЦ: А навіщо?
ГЕОГРАФ: Якщо мандрівник скаже неправду – це ж катастрофа для географії! Або коли він п'яниця. Бо у п'яниць все двоїться, і географ замість однієї гори запише дві.
ПРИНЦ: Я знаю одного такого, що був би поганим мандрівником.
ГЕОГРАФ: Можливо... Стривай, так ти ж здалеку! Ти ж також мандрівник! Опиши мені свою планету. (Приготувався записувати). Отже...
ПРИНЦ: У мене не дуже цікаво, бо все дуже маленьке. Я маю три вулкани: два діючі і один згаслий. Але все може трапитися, хтозна...
ГЕОГРАФ: (Занотовує). Звісно, хтозна...
ПРИНЦ: Ще у мене є квітка.
ГЕОГРАФ: Ми не записуємо квітів.
ПРИНЦ: Чому? Це найгарніше...
ГЕОГРАФ: Бо квіти ефемерні.
ПРИНЦ: А що значить "ефемерний"?
ГЕОГРАФ: Книги з географії – найбільш цінні книги. Вони не старіють, бо описують вічне. Гора ж не сходить зі свого місця і океани не вичерпуються...
ПРИНЦ: Що значить "ефемерний"?
ГЕОГРАФ: Це означає те, що скоро зникне.
ПРИНЦ: І моя квітка скоро зникне?
ГЕОГРАФ: Звичайно.
ПРИНЦ: (Відсторонено). Моя квітка ефемерна, і в неї тільки чотири колючки, щоб захищатися від світу. І я залишив її саму!... (Пауза, потім до Географа). Щоб ви порадили мені відвідати?
ГЕОГРАФ: Планету Земля. У неї непогана репутація.
ПРИНЦ: Прощавайте.
Маленький Принц вирушає в дорогу.
КІНЕЦЬ ПЕРШОЇ ДІЇ.
ДРУГА ДІЯ.
На сцені – пустеля. З'являється Автор.
АВТОР: Сьома планета була Земля. Це не проста планета! Тут 11 королів, 7 000 географів, 900 000 бізнесменів, 7 млн. п'яниць, 311 млн. шанолюбів. А поки не винайшли електрики, була ціла армія ліхтарників. Але насправді люди займають не так багато місця. Якби їх усіх зібрати докупи, то вони б умістилися на найменшому острівці в океані. Хоча дорослі вас не повірять. Вони здаються собі такими величними як баобаби. А ви порадьте їм підрахувати – вони ж так люблять цифри. А ви мені й так вірите, правда? Тож коли Маленький Принц потрапив на Землю і нікого не побачив – то дуже здивувався? Може, це не та планета?
Автор виходить, на сцені з'являється Маленький Принц і здивовано озирається довкола. Непомітно виходить Змія, деякий час спостерігає за ним, зрештою він помічає її.
ПРИНЦ: Добрий вечір.
ЗМІЯ: Добрий вечір.
ПРИНЦ: На якій я планеті?
ЗМІЯ: На Землі, в Африці.
ПРИНЦ: А... На Землі ніхто не живе?
ЗМІЯ: Це пустеля. В пустелях нікого немає. Але Земля велика.
ПРИНЦ: Он моя планета. Вона якраз над нами, але як же вона далеко!
ЗМІЯ: Вона гарна... Чому ти тут?
ПРИНЦ: У мене були непорозуміння з квіткою..
ЗМІЯ: Он як...
ПРИНЦ: А де люди? В пустелі трохи самотньо.
ЗМІЯ: Поміж людей теж самотньо.
ПРИНЦ: Ти дивна... Тонка як палець...
ЗМІЯ: Я могутніша за палець короля.
ПРИНЦ: Ти могутня? У тебе навіть ніг немає, як же ти можеш мандрувати?
ЗМІЯ: Я можу віднести тебе далі найшвидшого корабля...
(Співає).
Пісня Змії.
1. З'являюся я неждано
Напевно мене не чекали?
Така непомітна панна –
Правителька кожного балу.
Приспів:
Той, хто був у землі, той туди повернеться.
А сміється останній той, хто не сміється.
Навіть камінь від дотику вуст розіб'ється,
А від погляду вмить океан розіллється!
3. Дарую всім темінь і спокій
Країни пустелі цариця.
Насиплю могили високі
Усім, хто мені не скориться!
ЗМІЯ: Мені шкода тебе. Ти такий слабенький на цій гранітній землі. Я можу допомогти тобі, коли ти пожалієш, що покинув свою планету. Я можу...
ПРИНЦ: Я дуже добре зрозумів тебе. Але чому ти ввесь час говориш загадками?
ЗМІЯ: Я?! Та що ти, я їх всіх розгадую... (Змія зникає, Принц вирушає в дорогу, з'являється Автор).
АВТОР: Таки вони розлучилися, не прощаючись. Принц залишився зовсім один і він вирушив мандрувати по пустелі в пошуках хоч кого-небудь. Та за всю подорож зустрів лише маленьку квітку.
Маленький Принц зустрічає дівчинку-квітку.
ПРИНЦ: Добридень.
КВІТКА:: Добридень.
ПРИНЦ: А ви не знаєте, де люди?
КВІТКА:: Люди? Стривайте, люди... А, так-так... Я бачила їх багато років тому... Їх усього шість чи сім...
ПРИНЦ: А де вони зараз?
КВІТКА:: Я не знаю, де їх шукати. Знаєте, їх носить вітром. У них немає коріння – а це так незручно...
ПРИНЦ: Тоді прощавайте. (Іде від неї).
КВІТКА:: Стривайте, що ж ви так скоро... (Навздогін). До побачення!
(Квітка зникає, Принц мандрує далі, наспівує пісню).
Пісня пустелі.
Пустеля-пустеля,
Тут небо мов стеля.
А сонце – апельсин
Я тут зовсім один.
Пустеля-пустеля,
Піском м'яко стелить.
Та на цій чужині
Так самотньо мені.
Міняється світло, тепер це гори, посеред них - дорога, а вдалині – поле троянд. З'являється Автор.
АВТОР: Перетнувши нарешті пустелю, Маленький Принц опинився в горах. І знову там нікого не було. Він все кликав і кликав людей, але тільки луна відповідала йому. Та зрештою він вийшов на дорогу, а всі дороги, як відомо, ведуть до людей...
Маленький Принц блукає поміж гір. У відповідь чує лише голоси – це луна.
ПРИНЦ: (Гукає голосно). Добридень!
ГОЛОСИ: Набриднув, набриднув, набриднув...
ПРИНЦ: Хто ви?
ГОЛОСИ: Овва, овва, овва...
ПРИНЦ: Хто ви такі?
ГОЛОСИ: Такі, такі, такі...
ПРИНЦ: Я такий самотній!
ГОЛОСИ: От ні, от ні, от ні...
ПРИНЦ: Я зовсім один!
ГОЛОСИ: Дин-дин-дин! (Як дзвіночки).
ПРИНЦ: Будьте друзями мені.
ГОЛОСИ: Ні-ні-ні-ні...
ПРИНЦ: (Тихо). У мене була квітка. Вона завжди говорила першою. Яка дивна планета! Невже тут у людей немає уяви і вони лише повторюють те, що їм кажуть...
Маленький Принц наближається до поля троянд, чує жіночі голоси, сміх.
ПРИНЦ: (Підійшовши до троянд, стоїть деякий час приголомшений). Які вони схожі на мою квітку... Доброго дня.
Чути сміх і голоси троянд.
ТРОЯНДИ: (Голоси). Добридень, добридень, добридень...
ПРИНЦ: Хто ви?
ТРОЯНДИ: (Голоси). Ми? Ми троянди, троянди, троянди...
ПРИНЦ: Он як... (Відходить, тихо). Я вважав свою квітку єдиною у всесвіті, а тут п'ять тисяч таких же самих квітів... Як би вона розсердилася, якби побачила їх. (Повільно йде у зворотній бік від троянд). Вона б почала кахикати, вдавати, що вмирає – аби тільки не виглядати кумедною... А я б ходив за нею, як за хворою – інакше б вона справді померла, щоб принизити і мене... Все, що в мене є – це звичайнісінька троянда і три вулкани по коліно заввишки, та й те один із них погас і, мабуть, назавжди... Який же я тоді Принц?
Принц лягає на землю і плаче, здригаючись від ридань. За мить з'являється Лис і деякий час спостерігає здалеку.
ЛИС: Здрастуй... (Ховається в тінь під яблуню).
ПРИНЦ: Здрастуй... (Шукає поглядом, хто з ним привітався, не знаходить).
ЛИС: Я тут, під яблунею.
Нарешті помічає Лиса.
ПРИНЦ: Хто ти? Ти такий славний.
ЛИС: Я Лис.
ПРИНЦ: Пограй зі мною, мені так сумно.
ЛИС: Я не можу, я не приручений.
ПРИНЦ: А що означає "приручити"?
ЛИС: То ти не місцевий? Що ти шукаєш тут?
ПРИНЦ: Я шукаю людей. Що значить "приручити"?
ЛИС: У людей є рушниці, вони полюють. Це неприємно. Вони також вирощують курок. То єдине, що у них є цікавого. Ти шукаєш курок?
ПРИНЦ: Ні, я шукаю друзів. Що означає "приручити"?
ЛИС: Це зовсім забуте слово. Це означає "створити узи".
ПРИНЦ: А що означає "створити узи"?
ЛИС: Ти для мене зараз хлопчик, схожий на сотню тисяч інших хлопчиків. І ти мені зовсім не потрібний. І я тобі теж. Але якщо ти мене приручиш, ми будемо необхідні одне одному. Ти будеш для мене єдиний у світі. І я буду для тебе єдиний.
ПРИНЦ: Я починаю розуміти. У мене була квітка. Здається, вона мене приручила.
ЛИС: Можливо. На Землі всяке буває.
ПРИНЦ: Це було не на Землі.
ЛИС: На іншій планеті?
ПРИНЦ: Так.
ЛИС: А там є мисливці?
ПРИНЦ: Немає.
ЛИС: О! Це цікаво. А кури?
ПРИНЦ: Немає.
ЛИС: Немає в світі нічого досконалого. Моє життя одноманітне. Нуднувато мені живеться. Але якщо ти мене приручиш, моє життя стане світлішим...
(Співає).
Пісня Лиса.
1. Приручи мене, приручи мене.
Все мине-минеться.
Тільки іменем, твоїм іменем
Мені ніч озветься.
Приспів:
Маленький Принце,
Маленький.
Мов срібний дзвін це,
Мов дзенькіт.
2. Проросте тоді в полі колосом
Золоте волосся.
Плаче вітер цей твоїм голосом,
Чи мені здалося?
Приспів.
ЛИС: Приручи мене, будь-ласка.
ПРИНЦ: Добре... Але в мене мало часу. Я ще маю знайти друзів і багато чого пізнати.
ЛИС: Можна пізнати тільки те, що приручене. У людей немає часу на пізнання. Вони купують все готовим у продавців. Але друзі не продаються. Тож люди більше не мають друзів. Якщо ти хочеш мати друга, то приручи мене.
ПРИНЦ: А що я маю робити?
ЛИС: Бути надзвичайно терпеливим. Спочатку ти станеш десь далеко в траві. А я дивитимусь на тебе краєчком ока і мовчатиму. Адже слова – джерело непорозумінь. Але щодня ти стоятимеш все ближче. А ще добре, щоб ти приходив в один і той самий час. Наприклад, о четвертій. Тоді о третій я вже буду щасливим. А о четвертій вже хвилюватимусь. Я відкрию ціну щастя. А коли ти приходитимеш будь-коли, я не встигатиму підготувати серце. Слід мати ритуали.
ПРИНЦ: А що таке "ритуали"?
ЛИС: О, це давно забуте... Це, що різнить один день від інших днів, одну годину від інших. От, наприклад, у моїх мисливців є ритуал – щочетверга вони танцюють з дівчатами. Який це чудовий день – четвер! Тоді я гуляю аж до винограднику. А якби вони танцювали будь-коли, всі дні були б однаковими, і я не знав би відпочинку.
ПРИНЦ: Добре, я приручу тебе.
(Лис і Принц розігрують "приручення").
АВТОР: Минав час. Щодня Маленький Принц і Лис зустрічалися. Так Принц приручив Лиса. Але настала мить прощання.
ПРИНЦ: Мені вже час.
ЛИС: Я буду плакати.
ПРИНЦ: Ти сам у всьому винен. Я не хотів робити тобі боляче. Ти сам захотів стати прирученим.
ЛИС: Звичайно.
ПРИНЦ: Але ж ти будеш плакати?
ЛИС: Так, звичайно.
ПРИНЦ: То тобі погано від цього?
ЛИС: Ні, добре. Он бачиш, поле пшениці? Вона золота, як твоє волосся. Пшениця нагадає мені тебе, і я любитиму шелест колосків на вітру. (Пауза). Іди поглянь іще раз на ті троянди. Ти зрозумієш, що твоя – єдина у світі. І вернися попрощатися. У мене є для тебе подарунок – одна таємничка.
Лис виходить, Принц іде до трояндового поля, знову чути невиразні жіночі голоси і сміх.
ПРИНЦ: (Трояндам). Ви зовсім не схожі на мою троянду. Вас ще ніхто не приручив, і ви нікого не приручили. Ви ще ніщо. Вона одна дорожче мені за вас усіх. Це її, а не вас я щодня поливав і затуляв ширмою від вітру. Слухав, як вона жалілася і як хвалилася, навіть як вона мовчала. Вона – моя.
Співає.
Пісня Принца до троянд.
1. Багато вас, таких прекрасних,
Але нікчеми ви пусті.
Вас квітникар засіяв рясно,
Та приручити не схотів.
Як я свою троянду..
2. Хай випадкові перехожі
І не збагнуть її краси.
Хай скажуть: ви на неї схожі.
За вас життя не віддаси.
Як за мою троянду...
3. Її слова, її мовчання,
Неначе музику сумну,
Я слухав і зітхав печально,
Її люблю, її одну,
Лише мою троянду...
Принц повертається до Лиса.
ПРИНЦ: Прощавай...
ЛИС: Прощавай... Ось моя таємничка. Зовсім проста. Бачити по-справжньому можна тільки серцем. Найголовніше – невидиме для очей.
ПРИНЦ: Найголовніше – невидиме для очей...
ЛИС: Люди забули цю істину, але ти не забувай: ти відповідаєш за тих, кого приручаєш. Ти відповідаєш за свою троянду.
ПРИНЦ: Я відповідаю за свою троянду...
ЛИС: Прощавай...
ПРИНЦ: Прощавай...
Лис іде зі сцени, Принц вирушає мандрувати, декорація змінюється, чути віддалений звук поїзда, який помалу наближається. з'являється Автор.
АВТОР: Так Принц розпрощався зі своїм першим другом Лисом і пішов мандрувати далі по Землі у пошуках людей. Нарешті він вийшов на залізничну станцію, де було багато людей. Але всі вони поспішали сісти в поїзди і з гуркотом їхали геть. Єдиний чоловік, що залишався – був стрілочник у маленькій будці...
Автор виходить, гуркіт поїздів все ближче, блимання світла. Маленький Принц потрапляє на станцію, де в будці сидить Стрілочник.
ПРИНЦ: Добридень.
СТРІЛОЧНИК: Добридень.
ПРИНЦ: Що ти тут робиш?
СТРІЛОЧНИК: Сортирую людей і відправляю в потягах щоразу по тисячі. То ліворуч, то праворуч.
ПРИНЦ: Вони так поспішають... А чого вони шукають?
СТРІЛОЧНИК: Цього не знає навіть той, хто їх возить.
ПРИНЦ: Вони вже повернулися?
СТРІЛОЧНИК: Це не ті самі. Це інші.
ПРИНЦ: Їм не сподобалося там, де вони були?
СТРІЛОЧНИК: Нікому не подобається там, де він є.
ПРИНЦ: А ці що, переслідують отих перших?
СТРІЛОЧНИК: Та нікого вони не переслідують. Сплять собі чи позіхають. Тільки діти попритулялися носами до скла.
ПРИНЦ: Тільки діти знають, чого хочуть. Вони бавляться лялькою, і вона стає страшенно важливою. Якщо її відібрати, вони плачуть.
СТРІЛОЧНИК: Щасливі...
Стрілочник наспівує пісеньку.
Пісня стрілочника.
1. Ніхто не може дати собі ради,
Неначе дідько штрикає іззаду,
Чи смикає за руки і за ноги,
Щоб на біду шукав собі дороги
Приспів:
Вони снують туди-сюди,
Кумедні люди й поїзди.
Я чую вічно біля вух,
Як чимчикують чух-чух-чух
Чух-чух-чух-чух-чух-чух...
1. Чого це вам на місці не сидиться?
Людина ж не метелик і не птиця.
Чого це вам завжди не вистачає?
Удома ж тепло, сухо й булка з чаєм.
Приспів.
ПРИНЦ: Прощавай.
СТРІЛОЧНИК: Прощавай...
Принц іде. Стрілочник зникає, звуки вокзалу стихають. Принц зустрічає по дорозі продавця пігулок, що носить лоток із товаром на собі і голосно вигукує.
ПРОДАВЕЦЬ: Пігулки! Пігулки! Купуйте чудові пігулки! Кругленькі, маленькі, корисні і новенькі! Останнє слово науки! Вгамовують спрагу! Ковтаєш одну – і можна не пити цілий тиждень! (До Принца). Не хочете купити? Дуже корисна річ!
ПРИНЦ: Навіщо ти це продаєш?
ПРОДАВЕЦЬ: О, то ж велика економія часу! За підрахунками ескпертів можна зекономити 53 хвилини на тиждень!
ПРИНЦ: І що з ними можна робити?
ПРОДАВЕЦЬ: Все що завгодно!
ПРИНЦ: Якби у мене було 53 вільні хвилини, то я б повільно пішов до криниці...
ПРОДАВЕЦЬ: То ви купите чи ні?...
ПРИНЦ: Прощавай.
ПРОДАВЕЦЬ: А дарма... (Відходить, знов кричить). Пігулки, пігулки! Купуйте, купуйте!
ПРОДАВЕЦЬ: зникає, Принц іде вглиб сцени, на авансцені з'являється Автор. Знову сцена пустелі і поламаного літака.
АВТОР: Так мало-помалу Маленький Принц розповів мені майже всю свою історію. Мені ніяк не вдавалося полагодити свій літак. І коли я слухав історію про продавця пігулками, випив свій останній ковток води і подумав, що добре було б мати такі. Тепер я міг померти від спраги....
Автор заходився лагодити літак, підходить Принц і спостерігає за ним.
АВТОР: Це все дуже цікаво, все, що ти розповідаєш, але літака я так і не полагодив. Пити більше нічого, і я б теж хотів отак просто піти до криниці..
ПРИНЦ: Мій друг Лис...
АВТОР: Хлопчику, не треба більше про лисів...
ПРИНЦ: Чому?
АВТОР: Тому що я помру від спраги...
ПРИНЦ: Добре мати друга, навіть тоді, коли смерть близько.
АВТОР: (Відходить на авансцену, до публіки). Він не розуміє небезпеки, йому не треба ні їсти, ні пити. Доволі промінчика сонця...
ПРИНЦ: Мені теж хочеться пити...
АВТОР: (Здивовано озирається на Принца, потім знову повертається до публіки і каже тихо, втаємничено). Я не казав цього... Тільки подумав.
ПРИНЦ: Ходімо пошукаємо криницю.
АВТОР: Ти теж відчуваєш спрагу?
ПРИНЦ: Іноді вода вгамовує душу.
Автор і Принц вирушають у дорогу. Вони стомлені. Темнішає. Видно зірки.
ПРИНЦ: Зорі такі гарні тому, що десь там є квітка, хоча її й не видно... (Дивиться на зорі).
АВТОР: Так... (Дивиться на пісок).
ПРИНЦ: І пустеля гарна.. Знаєш, чому вона гарна? Бо десь там ховаються джерельця...
Принц знеможено опускається на пісок.
АВТОР: Справді... Щоб не було – будинок чи зірки, чи пустеля, найгарніше в них те, чого очима не побачиш...
ПРИНЦ: Мене тішить, що ти згоден з моїм другом Лисом...
Замовкає, лягає і засинає, Автор підхоплює його на руки і йде далі.
АВТОР: (До публіки). Він заснув... Мені здавалося, що я несу безцінний скарб. Такий тендітний... Як вогник свічки, вітер може легко загасити його... Так я йшов навмання і вийшов на світанку до криниці.
З'являється криниця з відром на мотузці. Маленький Принц прокидається.
ПРИНЦ: (Кидається до криниці, роздивляється). Дивно, тут усе готове: і відро, і мотузка... (Сміється. Пустує, починає вертіти ручкою криниці, вона скрипить). Ти чуєш? Ми розбудили криницю, і вона заспівала. (Набирає води).
АВТОР: Дай-но сюди, я сам наберу, вона заважка для тебе (Сам набирає воду).
ПРИНЦ: Я хотів саме цієї води... Дай мені попити. (Припадає до відра, довго п'є, потім відходить, настає черга автора). На твоїй планеті люди вирощують по п'ять тисяч троянд в одному саду і не знаходять те, чого шукають.
АВТОР: (Продовжує пити). Не знаходять...
ПРИНЦ: А це шукане може бути в одній троянді, в одному ковточку води.
АВТОР: Звичайно...
ПРИНЦ: Але очі сліпі. Слід шукати серцем. (Автор допиває, Принц підходить до нього). Ти дава мені слово...
АВТОР: Яке слово?
ПРИНЦ: Пам'ятаєш, ти обіцяв намордника для мого баранчика. Я ж відповідаю за мою квітку...
АВТОР: Добре, я зараз намалюю. (Дістає свої малюнки і причандалля для малювання, починає малювати).
ПРИНЦ: (Розглядає малюнки). Баобаби в тебе схожі на капусту! (Сміється). А в лиса вуха ніби роги! Такі довжелезні...
АВТОР: Я ж казав тобі, що не вмію малювати...
ПРИНЦ: Це нічого, діти й так зрозуміють...
АВТОР: (Віддає малюнок). Ось тобі твій намордник.
ПРИНЦ: Дякую... (Бере, ховає, пауза, він відходить).
АВТОР: Ти ніби щось приховуєш від мене? Ти щось замислив...
ПРИНЦ: Ти знаєш, завтра виповнюється річниця мого падіння на Землю... Я впав зовсім близько від цього місця...
АВТОР: То ти не випадково блукав тут один того ранку? Ти шукав це місце? (Пауза). Може, це тому, що виповняється рік? (Пауза). Я боюсь, що ти...
ПРИНЦ: (Перебиває). Тобі вже час братися за роботу. Іди до своєї машини. Я чекатиму на тебе тут. Повертайся завтра ввечері...
(Він відвертається, Автор поволі підводиться і йде, похнюпившись, Принц іде в інший бік).
АВТОР: До побачення, хлопчику. (Повертається до літака, починає його лагодити знов, звертається до публіки). Наступного дня я весь день вовтузився зі своїм літаком, і мені нарешті поталанило його полагодить. (Чути звук мотора літака). Та мені було дуже тривожно за Маленького Принца. (Підводиться, залишає літак). Ввечері я повернувся до криниці. (Іде знову до того місця, де залишив Принца, помічає, що той із кимось розмовляє, це схована Змія, Автор спостерігає).
ПРИНЦ: Хіба ти не пам'ятаєш? Це було зовсім не тут. (Пауза). Так, так... Той самий день. Але це було в іншому місці... (Пауза). Звичайно. Ти побачиш, де починаються мої сліди у пустелі. Чекай на мене. Я прийду цієї ночі.
Автор непомітно підкрадається ззаду до Принца і намагається розгледіти, з ким він говорить, але це йому не вдається.
ПРИНЦ: А в тебе добра отрута? Я не буду довго мучитися? (Пауза). ША тепер іди...
Принц помічає Автора, а той – Змію, вона виходить зі схованки і тікає.
АВТОР: Ти що, божевільний – говорити зі зміями!
Принц ледь тримається на ногах, Автор підхоплює його, змочує скроні водою і дає трохи випити води. Принц п'є, потім обхоплює Автора руками і завмирає.
ПРИНЦ: Я радий, що ти полагодив свою машину. Тепер ти зможеш повернутися додому.
АВТОР: (Здивовано). Звідки ти знаєш про це?
ПРИНЦ: Я теж повертаюся додому. Але це значно далі... Це значно важче... Але в мене є твій баранчик. І ящик для нього.
АВТОР: Хлопчику, тобі страшно? Ти весь тремтиш...
ПРИНЦ: (Сміється). Мені буде ще страшніше цієї ночі...
АВТОР: Слухай, малий, я так люблю, коли ти смієшся.
ПРИНЦ: Цієї ночі виповниться рік. Моя зірка якраз над нами.
АВТОР: Хлопчику, ну скажи, ти ж правда вигадав все про змію, і про мандри, і про зірку...
ПРИНЦ: Найважливіше – невидиме.
АВТОР: Звичайно.
ПРИНЦ: Якщо ти любиш вітку, а вона на одній із зірок, то так приємно дивитися на небо вночі – всі зорі квітнуть.
АВТОР: Звичайно.
ПРИНЦ: І з водою так. Та, що ти дав мені, була як музика. Пам'ятаєш, вона була такою смачною.
АВТОР: Звичайно.
ПРИНЦ: Я не можу тобі показати мою зірку. Вона дуже маленька. Але то на краще. Вона буде однією з цих зірок. І ти любитимеш дивитися на них... і ще я хочу зробити тобі подарунок. (Сміється).
АВТОР: Малий, я так люблю твій сміх!
ПРИНЦ: Оце і є мій подарунок.
АВТОР: Що ти хочеш цим сказати?
Принц починає співати.
Пісня про зірки.
1. Зорі шлях покажуть заблукалим,
І серця запалять у коханців,
А на святі відьом і шакалів
Закружляють у шаленім танці.
2. Та для всіх вони німі та й годі,
Тільки в тебе буде подарунок.
Сміх зірок – найкраща із мелодій,
Так сміються дзвоники і струни.
3. В небо глянеш – і заллєшся сміхом,
І тебе вважатимуть вар'ятом.
Отаке дарую тобі лихо,
Отаке дарую тобі свято...
ПРИНЦ: У тебе будуть особливі зірки – зірки, що вміють сміятися моїм сміхом. І колись ти втішишся, бо врешті-решт завжди приходить розрада. Ти будеш радий, що знав мене. Тобі захочеться посміятися зі мною – ти відчиниш вікно – і твої друзі здивуються, чому ти смієшся, коли дивишся на небо. А ти скажеш: "Я завжди сміюся, коли бачу зірки". І вони подумають. Що ти несповна розуму. Отакий злий жарт зіграю я з тобою... (Враз посерйознішав). Знаєш, сьогодні вночі... краще не приходь...
АВТОР: Я тебе не покину.
ПРИНЦ: Ти подумаєш, що мені боляче. Навіть, що я вмираю... Але це не так. Не варто на це дивитися...
АВТОР: Я тебе не покину.
ПРИНЦ: Я кажу це ще й через цю змію. Вона може тебе вкусити... Змії злі, вони можуть кусати для забави...
АВТОР: Я тебе не покину.
ПРИНЦ: Хоча ні, у неї не вистачить отрути для двох...
Якийсь час сидять мовчки. Автор засинає, а Принц непомітно виходить. Автор прокидається, бачить, що немає Принца і кидається його шукати. Нарешті наздоганяє Принца.
ПРИНЦ: А, це ти... Ну навіщо ти йдеш за мною? Тобі буде боляче на мене дивитися. Тобі буде здаватися, що я вмираю, але це неправда. Розумієш, це дуже далеко. А тіло надто важке... (Іде далі, автор мовчки слідує за ним). Це все одно, що скинути стару оболонку. Тут немає нічого сумного. Знаєш, а я теж буду дивитися на зорі, і всі вони будуть ніби криниці з іржавими цеберками. І кожна дасть мені напитися... Правда, забавно! У тебе – п'ятсот мільйонів дзвіночків, у мене - п'ятсот мільйонів криниць... (Принц заплакав). Ми прийшли... (Повертається до Автора). Дай мені зробити крок самому. (Авіатор зупиняється, Принц робить крок і сідає знеможений). Ти знаєш... моя троянда... я відповідальний за неї... А вона така слабенька і наївна. У неї лише чотири нещасні колючки, щоб захищатися від світу... (Принц підводиться). От і все... (Робить крок, миттєво з'являється Змія і тут же зникає, Принц падає, миттєве затемнення, за цей час Принц зникає за лаштунками. Автор стоїть деякий час нерухомо, потім іде у зворотній бік, співає).
Прощальна пісня Авіатора.
1. Час прощання приходить так тихо, як падає листя
І хтось голосом позаторішнім вже кличе мене.
Б'є пісковий годинник пустелі і небо вже близько.
Все мине. Та розлука мене, мабуть, не обмине...
2. Час прощання, дорога остання, дорога в нікуди.
Я іду, а за мною йдуть тіні і пам'ять сліпа.
А довкола проходять чужі і байдужі нам люди.
І останній листочок із дерева спогаду впав...
Автор одягає каску пілота і сідає на літака. Чути звук мотору. Повільне затемнення. Повільно опускається завіса. Перед завісою в промені світла з'являється Автор, скинувши каску.
АВТОР: На світанку я не знайшов його тіла. Мабуть, не таке вже воно й важке. Значить, він повернувся на свою планету. Минуло шість років... Я нікому не розповідав про це. Коли мене питали, чому я такий сумний. Я відповідав: "Нічого, я просто втомився..." Помалу я знайшов розраду. Вночі я слухаю, як сміються п'ятсот мільйонів дзвіночків... Але одне мене тривожить? Я забув намалювати ремінчик для намордника! Раптом баранчик з'їв троянду? Тоді я думаю, але ж Маленький Принц накриває її на ніч ковпаком. І тоді зорі сміються... Але ж іноді буваєш неуважним, і всяке може трапитися... Тоді зорі плачуть.... (До дітей). Вам же це теж не байдуже, правда? (Завіса розсувається, сцена порожня, тільки зоряне небо). Погляньте на небо і спитайте себе, чи жива ще троянда, чи не з'їв її баранчик? І все стане інакшим... І якщо раптом до вас підійде хлопчик із золотим волоссям, який буде дзвінко сміятися і не буде відповідати на питання, ви здогадаєтесь, хто це. Тоді дуже вас прошу, повідомте мене. Щоб я знав, що він повернувся... (Іде зі сцени).
Можливо, фінальна пісня, всі персонажі виходять на сцену.
ЗАВІСА.
Неда Неждана.
МІЛЬЙОН ПАРАШУТИКІВ.
Моноп'єса на дві дії зі стерео-ефектом.
Дійова особа:
Жінка – особа 25-35 років, визначальна риса – іронічність.
Поставлена у Відкритому Буковинському театрі (Чернівці). Включена до каталогу кращих п'єс Європи 2006.
І дія.
Кімната в стилі 40-х років, але саме "в стилі", а не насправді. Важливі вікно й ліжко. Півтемрява, ранок. Входить Жінка, стривожена і розгублена. Вона тут уперше, оглядається з очевидним подивом.
Жінка: Дивно... Дуже-дуже дивно. Тотальне ретро... Що це має означати? Нічогісінько не розумію... (Сідає на ліжко, знімає черевики, з насолодою розминає ноги). І чого було ці черевики вдягати, навіщо? І чого було бігти? Тут же нікого немає. Тільки ноги натерла. (Дивиться на годинник). Рівно восьма. Встигла. Тільки навіщо й куди? Це ж не потяг... Гаразд, і що там далі? (Дістає папірець, читає). Так, о восьмій нуль-нуль – бути на квартирі за такою от адресою – це є. Якщо ключ підійшов - то це вона. Тепер: вісім – вісім п'ятнадцять – відпочинок. І як вона це собі уявляє? Так? (Лягає на ліжко). Чи так? (Міняє позу). Хай буде відпочинок – поки мені подобається. (Вмощується на ліжку, наприклад, по турецьки). Але все-таки це схоже на божевілля... А все ж так прекрасно починалося – як у казці чи в мильный опері... Хоча ні, якесь тривожне відчуття у мене було відразу... Але від чого? Чому? Так, треба зібратися з думками, все згадати і проаналізувати. (Пригадує).
Мабуть, тривога виникла від звуку його холодного металевого голосу... Чи ні, ще раніше, від самого дзвінка, такого пронизливого, безперервного: п-і-і-і. (Розігрує дзвінок по телефону з руркою, говорить за себе і за чоловіка, імітує голос з рурки). І цей незнайомий чоловічий голос – "Ви пані така-то?" – "Так, кажу, ви не помилились." Саме так: поважно – пані. Хоча яка я в біса пані? Так, потім він представився адвокатом. "Ви можете отримати значну суму у спадок." - Чи ні, не так, він сказав: "Ви маєте шанс отримати" - І вже тоді це здалося підозрілим. Спадок - не лотерея. Він або є, або його немає. "Я? Спрапвді? А від кого?" – "Ваша бабуся у других, пані Елізабет Шварц зі Сполучених Штатів Америки". Не знаю я таких бабусь. Може, мене розігрують? Так буває: телефонують з якоїсь розважальної радіопередачі і жартують. Я тоді вирішила вдавати, нібито я йому вірю, а самій спіймати його на деталях... І тоді не він мене, а я його виставлю на посміх! "А чому це вона заповіла мені, коли ні я її, ні вона мене не знає?" – "Ви єдина спадкоємиця жіночої статі молодше 45 років. Це була умова заповіту. Стать у вас жіноча?" – "Так, можете приїхати і пересвідчитись." Стать то в мене жіноча, але ніякої пані Шварц я не знаю. "А-а, до речі, скільки тієї спадщини?" - Може там якийсь дріб'язок, не вартий уваги, - подумала я тоді. "З урахуванням податків... приблизно півтора мільйона доларів." Ну, тут я ледь зі стільця не впала. Мені, бідній, як церковна мишка... Але от ці "податки" справили на мене враження. Щоправда, коли він додав: "Я можу підвезти всі документи", я знов засумнівалася. "О, ні, - кажу, - тільки не до мене." Думаю, я їх впущу, а вони обчистять квартиру? Дзуськи. І чому я повірила тоді? Бо він запросив до контори: "Представництво нашої адвокатської компанії знаходиться за такою-то адресою. Прийом з 9-ї до 6-ї." Овва... І тоді я вирішила: проїдусь, провітрюсь. І все ж виявилося справжнім: адвокатська контора, документи з печатками... Принаймні, виглядало все саме так. Якби не ці дивні "деякі умови" цієї самої пані Шварц, вписані в нотатник з інструкціями. Не виконавши їх, спадок я не отримаю. (Дістає маленький нотатник). І тільки-но я його побачила, щось ніби кольнуло мене в серце. Лихе передчуття. Ніби якийсь далекий витіснений спогад. Ти не можеш його ні пригадати, ні забути. І знову чому? (Гортає і перевертає його). Чим він мене налякав? Звичайнісінький нотатник... І от я тут, бозна де, в якомусь забутому Богом місці, де час зупинився, невчасно, але конкретно. (Дивиться на годинника). Ну от я з цим розумуванням так і не відпочила, а треба читати далі. (Заглядає в нотатник, зачитує церемонним тоном). "Тепер підійдіть до шафи, відкрийте дверцята і дістаньте на верхній поличці лист у конверті, прочитайте його". Так, і де тут шафа? Здається шафа в одному примірнику, це непогано. (Прямує туди, роздратована). І навіщо потрібні ці дитячі ігри: піди туди, не знаю куди, візьми те, не знаю, що. Нісенітниця якась. А відразу його дати не можна було? Га? (Дістає конверт з листом і товстим зошитом всередині. Крутить у руках конвертика – дивиться на світло, нюхає тощо. Дістає зошита, розглядає підозріло). Так, це вочевидь антикваріат, чомусь недоїдений мишами. (Відкладає, дістає листа, нюхає з насолодою). А цей пахне Америкою... (Трохи вагаючись, розкриває, повертається до дивану, вмощується і починає читати). Почну з цього листа, він, принаймні, коротше. О, почерк тієї самої дивної бабуні Шварц. "Шановна..." Нічого собі звертаннячко. (Пробує зімітувати голос старенької, повторює з різними інтонаціями звертання). "Шановна незнайомко... Шановна незнайомко... Я навіть не знаю вашого імені..." І я його скоро забуду з цими божевільними іграми. "Нині я знаю, що напевно скоро піду з цього світу, моя хвороба невиліковна. Я не мала ні дітей, ні близьких, яким би я хотіла лишити спадщину. На жаль, я самотня. Але гадаю, все-таки спадок має лишитися моєму роду. Тож вирішила віддати це на розсуд долі, зіграти в лотерею. Сподіваюсь, ці кошти принесуть вам радість, а не розчарування і втрати, як це було зі мною." (Відкладає листа, іронічно). Нічогенький такий вступ, оптимістичний, не проти я таких "втрат", анітрохи... (Продовжує читати). "Але перед тим ви маєте виконати моє прохання. Воно не надто обтяжливе, але якщо ви спробуєте уникнути його чи виконаєте нечесно, це стане відомо, і тоді вже ні про який спадок мова не йтиме." (Оглядає кімнату). Вони що тут, якихось жучків понатикали, чи що? Приховані камери? (Шукає жучки, зазирає в різні куточки кімнати, під столом тощо). І як їх шукають? Так я нишпіркою стану. (Сідає на ліжко, охопивши голову руками). Ну ти і втрапила. Брр... Страшеннно неприємно, коли за тобою стежать. І що робити з цим? (Повертається до листа, читає). "Не пробуйте шукати приховані відеокамери. Ви їх не знайдете. Не витрачайте часу даремно". (Відкладає листа, обурено). Ні, це вже занадто! Так прораховувати мене, передбачати мої реакції! Не проста ця бабунька, це точно. Хоча, божевільні іноді бувають дуже хитрими... Так, дочитаю я коли-небудь цей дивний лист чи ні? (Береться читати далі). "Ви можливо, помітили в цьому конверті товстий зошит." Ще б пак, не помітити, це все одно що сказати: "Ви не помітили в кімнаті слона?". (Кладе поближче зошита). Так, не відволікайся. "Зошит, який ви тримаєте тепер у руках - щоденник - хроніка одного дня, останнього дня, написаний моєю сестрою за батьком, Марією Шварц. В цей день вона вже знала, що вранці її мають розстріляти. Це було більше півстоліття тому, восени 41-го року. На жаль, я ніколи не бачила її, але цей щоденник відкрив мені її душу і глибоко вразив мою. Спробуйте прожити цей день так, як прожила його вона, уявіть себе нею. Цей щоденник – своєрідний сценарій, зіграйте його. У ньому є простір для імпровізації, головне – спробуйте відчути це. Звісно, це прохання може видатися вам дивним..." Дивне – це ще слабенько сказано, та це просто казна-що якесь... "Але я сподіваюсь, що коли ви дійдете до фіналу, ви зрозумієте мене і здійсните мою потаємну волю. З щирою вірою у вас, моя люба незнайома родичко. Ваша Елізабет Шварц." (Роздратовано крокує кімнатою). Ні, це просто клініка! Вірить вона в мене, краще б у Бога вірила. Яка потаємна воля? Який сценарій? Теж мені артистку вишукали! Ні, дурдом по ній плаче і давно, вірніше, плакав. Це точно. Стривай-но, тут ще внизу якийсь припис малюсінькими літерами. (Розглядає припис унизу). Угу... P.S. Тобто, постскриптум. "І не думайте, що я божевільна. Якщо сумніваєтесь, можете подивитися довідку про моє психічне здоров'я. Я спеціально приготувала її для вас, щоб розвіяти будь-які сумніви." (Розглядає довідку і в серцях кидає листа, ходить по кімнаті в шаленому ритмі). Ні, ви подумайте, яка передбачлива хитра бестія. Бавиться зі мною, мов та кицька з мишею, чорт забирай! Якщо вона така чутлива, хай би сама і проживала цей день. А не загрібала чужими руками... Правда, вона вже своє відгребла... Я тут до чого? Ну була війна, ну вбивали, ну так чого це нині ворушити, навіщо? Що за садо-мазохізм такий? Ще й за мій рахунок? У мене теж життя не цукор: б'єшся-б'єшся як риба об лід, можна сказати. І що? В кишенях вітер віє... На серці тоскно... Не можу я тут страждання розігрувати, ну хоч стріляйте... Стривай, вона ж казала, що жучків тут немає. Так? Чи не так? (Знов починає шукати, враз зупиняється). Стоп-стоп, сказали ж тобі – не гай часу. А як ні, тоді що мені заважає відпочити цей день? (Витягується на ліжку, потягується). Поспати, а на ранок звітувати адвокату про виконану роботу, отримати мільйончик і забути про все... (Повертається до щоденника, крутить в руках, трохи гортає). Ну якось же вони перевіряють? І яка така таємна воля? А як я її не вгадаю? Що, мені спадку не віддадуть? А де гарантія, що мені дадуть такі гроші? Де? Немає. Чекайте, а може це все ці адвокати накрутили, щоб мене загнати в пастку і тут тихенько замочити? Га? Я ж почерка цієї бабуні не знаю... Господи... (Перелякано схоплюється з ліжка, озирається по сторонах, зазирає під ліжко, відкриває дверцята шафи тощо). От дурепа, бавляться з тобою як із лялькою, знущаються, як хочуть, а ти як тюха-матюха... Так, усе, забираюся звідси геть, від оцих пришелепкуватих подалі, а то й у самої стріха поїде. Хай бідна, зате жива буду. (Хутко збирає речі, озирається, чи чого не забула, прихоплює з собою листа та щоденника і прямує до дверей). Все, гуд бай, Америко... (На дверях вона натикається на записку, повішену на кнопці, зачитує). "Квиток на зворотню дорогу ви отримаєте завтра на залізничному вокзалі о 10.00 у касі №7". (Роздратовано кидає сумку на підлогу). Як же я забула? У мене ж ні квитка, ні грошей на нього. І що я робитиму одна в чужому місті? Стану під церквою? (Розігрує жебрачку, простягує руку і жалібним голосом). Дайте, христа ради, інваліду на всю голову на операцію... От ідіотка... Такій ідіотці ніяка операція не допоможе... Втрапили ви, пані... Ну яка ж ця бабуня передбачлива! Дістала вона своїм передбаченням, ну страх як дістала... (Розглядає уважно). Так ніби мило написано, а в підтексті: "Фіг ти звідси виберешся". В пастці ти, мила. А все-таки це вона писала, бабуня. Таке адвокат не вигадає, це надто неправдоподібно, а тому, може, й правда... (Відходить і сідає знов на ліжко, дістає щоденника, крутить в руках і знов відкладає). Ну не хочу я в це грати, не можу, це насилля! Хочеш дати гроші, так давай. Без усяких дурних умов. Я ж їх у тебе не канючила! От і не берися виховувати. Що ти знаєш про життя? Це може тобі, бабулько, з твоїми мільйончиками, бракувало гострих відчуттів і негативних емоцій, а у мене їх повно – хоч греблю гати, штабелями складай. Не треба вони мені, ясно? І що там настраждала моя далека родичка – мені нецікаво, у мене свого багна в житті доста! (Бере подушку і в серцях кидає її в бік записки на дверях, подушка падає, а записка лишається висіти). От чорт, не вцілила. Щоб ще такого кинути? (Повертається до місця, де лежала подушка, а там м'яка іграшка - бегемотик). Ой, який милий. (Бере в руки і розглядає з посмішкою). Це ж треба таке. У мене теж у дитинстві був улюблений бегемотик. Зайчиків, котиків, ведмедиків – всі люблять. А от бегемот – це ж ексклюзив. У мене не такий звісно, був, а значно більше... Чи це я була меншою? (Пестить бегемотика). Я засинала, тільки коли він був поруч. Дивно, ну я чула, що якісь звички в генах передаються, ну жести, але щоб таке... Цікаво, чи це знову провокація бабуньки, чи все-таки лишилося від тієї загиблої жінки? Може, справді спробувати почитати?... Як не сподобається, то кину... (Вмощується на ліжку і розкриває щоденника, починає читати).
"Марія Шварц. Щоденник одного дня." Почерк ніби читабельний. "Щоденників я ніколи не писала, але ж треба колись починати – чом би й не в останній день. Я напишу його як п'єсу, яку можна буде зіграти після мене. Про мене і про все, що складає мене - моїх близьких і коханих людей, мої мрії. Хоча, якщо чесно, ніколи не писала п'єс..." А, от у чому річ, п'єса – це бабуня прийняла близько до серця цей прикол – п'єса.
"Отже, завісу піднято. Але ні, завіси у мене немає. Є свічник. Я гадала, скільки має бути свічок? З ким і чим я хочу проститися? І я подумала, а з чого, власне, складається жінка? З того, що вона бачить у дзеркалі? Ні, цього замало... Звісно, перш за все я прощуся з собою - зі своїм тілом - ось перша свічка. І ще зі своїми мріями і сподіваннями. От ще одна. І звісно, з рідними - з батьками. А потім з близькими друзями. Іще дві... Мабуть, із коханим... А останню я запалю на честь моєї дитини. Тобто, у мене її ще немає, але ж могла бути... Вийшло шість. Ще одна - і вийде мінора. Мені подарували колись семисвічник, а я його ніколи не запалювала, от і буде нагода. Шість - число диявола, а сім - Бога. Але я не знаю, за що запалювати сьому свічку. Може, потім придумаю?"
Цікаво, чи є тут свічки? Треба пошукати. (Шукає, знаходить разом із підсвічником). Сім свічок. Тільки чого їх палити серед білого дня?
"Цей, напевне, останній день я хочу прожити особливо, відчути кожну хвилину. День почався опів на дев'яту. Лагідне сонце, таке дороге і прощально-ніжне, як буває тільки восени, зазирало у вікно." Оптимістичний початок, нічого не скажеш. "Я солодко потягнулася, примружилася і подумала: от би хтось приніс мені каву в постіль..." Ха, , я теж не проти кави в постіль... До речі, а чи є тут кава? Треба буде зазирнути до кухні. (Повертається до щоденника). "І тут же згадала, що кави не буде, приносити її нікому, але найголовніше – завтра не буде й мене." Ні, мені подобається ця безпосередність: що кави нема, що її. Ну й витримка. "І тут серце так защеміло і закалатало, що мені захотілося знову забутися у сні. Але у сну вже не було сил повернутися." Як дивно і як точно: у сну не було сил... "Тоді я дістала з-під подушки бегемотика, поставила його на живіт і стиснула. Мені стало легше. Це завжди допомагає, коли на серці тоскно..." Так, а ну, спробуємо. (Кидається до подушки, вмощує під неї бегемотика, лягає на ліжко і заплющує очі. Потім дістає бегемотика, ставить на живіт і розглядає його). А справді, попустило. Ти диво, маленьке дивеня. (Цілує його, притискає).
Ну що, граємо чи не граємо? Може, підкинути монетку? (Нишпорить по кишенях). Так, якщо орел, то я граю. (Дістає монетку, загадує, підкидає високо, монета кудись котиться). Ну, звісно, закотилася. А не буду я її шукати, я вже і так знаю, що гратиму. Зрештою, в кожній жінці живе актриса. А в мені й поготів, а коли ще додати природню цікавість... І хитра ж бестія ця бабулька. Знала, що я таки спокушуся. І не тільки за мільйон, хоч я в нього й не сильно вірю... Ну що, поїхали далі? (Читає). Стривай-но, якщо я в ліжку, то для достовірності маю одягнути якусь піжамку... Так, що у нас тут є? (Зазирає в шафу, розглядає одяг). Піжами, звісно... немає. Але сорочечки доволі симпатичні, оця рожевенька. О, і розмірчик мій, здається, чудово. Буду як трояндочка. (Перевдягається в сорочку, пірнає під ковдру, з насолодою потягується). Поки мені подобається. Стривай, а щоденник? (Бере щоденника).
"Я все згадала. Сьогодні, 16 жовтня 1941 року мій останній день. Мені двадцять п'ять років – чверть століття, не так мало, але ще менше, ніж Христу." І як вона може так казати: останній? Хто це знає з людей? Кажуть же: надія вмирає останньою. "Я це не просто знаю, я це ще і відчуваю. Цікаво, як з'являється смерть?" Брр... Цікаво їй, а мені от зовсім нецікаво, анітрішечки. (Озирається зі страхом). "Здається, колись я відчула її – я пливла в морі вночі, сама, і раптом побачила попереду буйок – біле коло, ніби марево." Так поетично про якийсь буйок. Так, що мені тепер плисти чи що? У ванну піти? Чи як собі ця американська пані уявляла? (Вилазить з-під ковдри, робить плавальні рухи). Ні, це вже маразм, не буду. (Лягає на ліжко знову). "А потім я згадала, що ніякого буйка тут удень не було. І раптом злякалася, панічно, повернула і пливу щодуху назад, а це коло ніби зліва пливе зі мною саме. І я боюсь повернутися у той бік, бо знаю, як повернусь – у мене не стане сил, і я каменем піду на дно. Я раптом зрозуміла, що це смерть, звичайнісінька смерть". Боже, як моторошно. (Загортається у ковдру з головою, вилізає з іншого боку). А що ж ти не померла, моя люба, коли то була смерть? "Я пливла не озираючись до самого берега, і потім всю дорогу мене трусило так, ніби з мене виганяли біснувату. А вже потім я прочитала, що смерть з'являється людині у вигляді білого марева з лівого боку на відстані витягнутої руки. І на неї не можна дивитися...". (Піднімається з ліжка, витягує вбік ліву руку, різко обертається вліво і знеможено сідає на ліжко). Ху-ух. Ні, це все якась містика, цур їй пек. Все, не буду, а то так збожеволіти – раз плюнути. Так, треба дихнути свіжого повітря і провітрити мізки. (Відходить до вікна, робить дихальні вправи, повертається). "Смерть з'явилася вчора, також у вигляді білої плями, це був звичайний білий папірець, але я відчула, що це вона: "Всім євреям міста зібратися з цінними речами на центральній площі 17 жовтня о 9-й годині ранку. Зараз якраз 9-а година, лишився один день. Лише один день і ще цілий-цілісінький день. І ясно ж усе, що за цим стоїть. Поведуть до ями, роздягнуть і... Добре, коли зразу, а як ні?.. Чи ще, я чула, є гуманний метод – для жінок і дітей – "вантажівка З" – це така машинка з газовою камерою всередині... Гуманний метод ..." Боже, читаю – і мороз поза шкірою, не буду я це грати... "Але всі ще на щось сподіваються чи збираються тікати. А я знаю, що це марна річ. Вони чекають цього і не дадуть втекти. Уб'ють на місці. Не хочу бути зайцем, який вибігає просто на мисливця." (Гнівно). Ні ну ти поглянь, зайцем вона не хоче, а бараном, який сам іде під ніж – запросто. Чого ж ти не тікала? Чому? Як можна бути такою!? Так нехлюйськи ставитися до свого здоров'я! Тобто, життя! Ні, ну хіба це моя родичка? Вівця якась, а не жінка. Зла на неї не вистачає! "А ще можуть кинути до в'язниці. А там допит як в інквізиції... Порятунок може бути тільки дивом. А поки у мене є цілий день, подарований день. Це не так мало. І я хочу прожити наповнено кожну хвилиночку: робити все, що мені хочеться. І ще згадати всіх, кого люблю, простити всіх, на кого ображалася..." Ні, а може, щось у цьому є гарне, горде?.. Колись я читала - був такий давній народ, кімерійці чи ні, не кімерійці, біс його знає, але тут, на цій землі. І жерці, ну чи там всіляка вища каста йшла з життя свідомо, коли так би мовити, сягала духовної зрілості. Вони замикалися в кам'яному капищі... Як же воно звалося? Кромиг? Кромліх? От голова дірява. Коротше кажучи, такі камінці викладені по колу. (Мітить це капище по кімнаті, лягає всередину). Просто неба, медитували... (Дістає щоденника, читає як заклинання). "Я хочу піти зі світу достойно, а не так, як жертовна вівця на алтарі якогось дикого божевільного чорного Бога..." (Відкидає щоденника вбік). От чорт, і ця ніби мої думки читає. Вона не вівця... Так то ж зрілі помирали! А ця? Що вона в цьому житті бачила? Бідолашна дівчина... Як же це відчути? Спробую. Так, сьогодні я прощаюсь. Не знаю, чи буде жива моя душа, і яка вона? Я ж її не знаю. Як їй буде вестися в тому, іншому світі, може й легко? Так, а що вона пише? (Зазирає до щоденника). "Мабуть, душею бути добре. Літаєш собі поміж небом і землею – нічого тобі не болить, не муляє, не заважає, не дратує..." (Відкладає). Ну і що мені тепер робити? Літати чи що? Як це грати, вона подумала? Теж мені, драматург вишукався. (Залізає на ліжко, розставляє руки, ніби летить, зістрибує). Так, враження від польоту нижче середнього... Тільки от чи є у душі відчуття втрати тіла? Ні, страшно стало, не буду думати про це. Вона ж не думала, вона тільки про приємне, і я теж, я ж граю її. (Зазирає)."А от тіла мого, мабуть, не буде. Треба запам'ятати відчуття свого тіла, щоб потім душа згадувала його точно. Постою перед дзеркалом просто так..."
От це правда - що жінка любить, так це дивитися на себе в дзеркало. І вічно бракує часу. І лаєш себе за це розглядання. А тут можна надивитися донесхочу. Я теж дуже люблю дзеркало. Чоловіки цього, мабуть, не розуміють... А воно все-таки миле, моє тіло. (Піднімає одну руку, розглядає, другу, схиляє голову, вигинається...). Славне, ну хіба я не кралечка? Не красунечка? (Читає). "І навіщо я нарікала на своє тіло?! То ніс надто довгий, то волосся неслухняне, то ноги не досить тонкі, то груди неправильні: ліва більша за праву..." (Схоплюється). Божечки, так і в мене ж те саме було. І де тут дзеркало було? (Шукає). Ага, тутечки. (Підступає до дзеркала, можливо уявного – це зал, але не обов'язково. Кладе щоденника. Розглядає себе). Так яка ж була більше, права чи ліва? Ліва... Ні, не пам'ятаю, от чорт. Та яка різниця? (Крутиться перед дзеркалом). А мені ж, пам'ятаю, хотілося мати все навпаки, ну абсолютно все – колір волосся, очей, статуру, зріст. То довжина не та, то ширина... А ще всі ці болячки – горло вічно хворе, а зуби... От тільки очі, здається, очі у мене нічого так... (Пробує різні вирази, блимає, "витріщується" тощо, заглядає до щоденника). "А от зараз мені все-все подобається. Нам з тобою все-таки непогано велося. Ти вибач, що я тебе лаяла, тіло. Ти гарне і з тобою добре танцювати. Я ніколи не вчилася, але ти, тіло, завжди відчувало музику, ритм, ти віддавалося цим хвилям, шалено, нестримно... От і зараз я вмикну музику і випущу тебе на волю..." Так, стривайте, у програмі музика, а де я її візьму? (Шукає по кімнаті, зазирає в шафу). Теж мені, мільйонерка, а купити якийсь нещасний магнітофончик – так жаба задавила... (Натикається на патефон). Невже оцей антикваріат грає? А платівки? (Перебирає платівки, складены поруч). А, візьму, що попадеться, все одно, я в їхній музиці нічого не тямлю. (Ставить платівку, пробує якось вмикнути, але їй це не вдається). І як же це вмикати? Так? Ні, не те. Сюди?... Чорт, почуваєшся повною тундрою. Патефоня, патефоня, чукча музики хоче... Ну от, тільки-но почала входити в образ – так на тобі, технічні зупинки. Де "play" де "stop"? Зараз як шарахну по цій бандурі. (Б'є кулаком по патефону, але тільки забиває руку). У-у-у-уу. Ну що робити? Хоч би інструкцію якусь залишили, чи що? Я їм що, почесний патефонознавець? Так, тільки не нервуй, збережи нерви, вони тобі ще знадобляться. О, що це за папірець (Розглядає і читає). "Як вмикати патефон. Інструкція". Ні, ну це не бабуня, це просто золото. Їй би в шахи грати – кар'єра гросмейстера їй забезпечена. На десять ходів уперед прораховує. (Заводить патефон, лунає музика, щось романтичне а ля вальс). А нічого так музичка, романтична. (Провальсовує по кімнаті, читає далі). "І ще треба одягнутися врочисто". Точно, вдягнеш підбори, довгу сукню - так і почуваєшся леді, а не тюхою-матюхою. І настрій піднімається. І що ж вона там вдягає? "Візьму свою улюблену сукню..." Ні, ну це конкретно, звісно, улюблена! Конкретика аж із вух лізе. Ну хоч би ремарочки які вставляла! Стоп, а спробую вгадати, що це за сукня. (Кидається до одягу). Стривай, це що речі півстолітньої давності і ще з покійниці? Брр... (Відкидає речі з огидою, потім повертається, розглядає). Та ні, не схожі вони на півсотлітні, аж ніяк. Їх би б уже давно побила міль, дощенту чи принаймні надкусила багато. Якже, так я вам і повірила! Шилося, мабуть, у французького кутюр'є, тільки в стилі тих років. Якже вгадати? (Дістає сукню червону з рюшиками). Може, цю червоненьку? Боже, в житті б таке не вдягнула ніколи, а ще це випрасувати – вбитися можна. А хочеться ж іноді – не джинси, не майку, навіть не піджак, а щось таке строкате, яскраве і з жахливими рюшиками... (Повертається до щоденника з сукнею в руках). "Червоний – мій улюблений колір. І потім - у мене ж просто сьогодні свято, свято останнього дня..." Нічого собі свято – розстріляють її завтра, а вона святкує... І сукня така веселенька-веселенька. Ні, ну як, як так можна? Легковажність чи зухвалість? Не розумію... Але як я вгадала з сукнею, а? Геніально. Ні, все-таки рідна кров – не водиця. (Одягається, але не може впоратися із застібкою ззаду, вивертає руку то з одного боку, то з іншого доволі кумедно). Ну і як це застібнути? Це ж якісь руки треба не з того місця вирослі... чи бодай кавалер. (Нарешті вдається закрити). Ху-ух. А нічого так, майже як по мені шите. Мерилін Монро. (Крутиться перед дзеркалом, зазирає в щоденник). "Дивно, тіло, я почала любити тебе очима інших..." І що це має значити? Очима залицяльників? (Говорить різними нібито чоловічими голосами). "У вас така гарна шия, пані... У вас такі тонкі аристократичні руки..." – "У мене? Невже? Хіба?" (Розглядає руки). "Яке у вас чудове волосся, як шовк... Так? А я ж хотіла його обрізати..." А вона має рацію, - починаєш любити себе очима інших: оцінюючими - у жінок, захопленими чи бажальними – у чоловіків. От у мене був комплекс стосовно власних ніг, поки один кадр не сказав: "Які у вас ноги, я б напевно помер би, якби мав таку жінку..." Звісно, це було надто нахабно, і я його відшила відразу. Але чорт забирай, мені це сподобалось. Я вдячна вам, погляди, слова і несміливі дотики. Ви навчили мене любити своє тіло. І зараз я відпущу його на волю... Потанцюй як тобі заманеться... Так, тільки така музика не підходить, треба щось живіше. (Шукає серед платівок). От, ну хоч би якесь знайоме прізвище... (Переставляє, звучить щось джазове). О, це вже щось. Цілком пристойно, не старомодна туфта. Танцювати так танцювати – це я не проти, тільки без усяких цих думок про смерть і літання душ попід стелею. (Починає танцювати, все швидше, захоплюється танцем, потім в русі заглядає в щоденник). "Мені давно не було так весело, так легко і радісно..." (Танцюючи, повторює як заклинання, наспівує з різними інтонаціями). Мені весело, дуже-дуже весело. Весело-превесело. (Тут в запалі танцю вона натикається на "дзеркало". Краще, якщо воно уявне – чути дзвін битого скла). От чорт, тільки цього бракувало. Дзеркало! Погана прикмета. А раптом примусять компенсувати збитки? (Нахиляється над ним, бере шматочок, в цей момент платівка заїдає, вона озирається і "ріжеться" склом, скрикує). Ще й пальця врізала! Так, і де твоя аптечка, моя касандрочка? Га? (Зі злістю, трясучи пальцем над головою, відкриває всі можливі дверцята). А доплата за травматизм? На підняття гемоглобіну? (На патефон). Ні, ну ти замовкнеш коли-небудь, чи ні? (В серцях вимикає його і кидається на ліжко). Це неправда, неправда, це невесело, це боляче, і не тому, що я порізалась, а просто боляче мені, коли я тільки уявляю це! І це дзеркало! Воно ж не просто так розбилося. Воно ж не у неї, а у мене! Це мені погано буде тепер. Бо не можна в таке гратися! Це як на собі хворе місце показувати – болячка пристати може... (Бере бегемотика, до нього). А якже було тобі, дівчинко моя, як же тобі? Як ти могла веселитися? Я не можу так більше, я жива. (Кидається в ліжко, заривається під подушку, одне слово – з нею істерика). Не можна так бавитися з живими людьми! І як ці актори можуть умирати на сцені - і нічого. Я не можу більше – випустіть мене звідси! І мільйонів не хочу, і бандитів не боюсь... Зараз кров'ю стечу, і ніхто не врятує! Все, з мене доволі! (Кидається до дверей, але не може впоратися із замком від роздратування). А, так це пастка? (Потім кидається до вікна, стає на підвіконня, розкриває його й завмирає злякано на краю). Боже мій, що я роблю? Вбережи мене, Боже, від безумних кроків. Я не знаю, що це на мене найшло? Тут же п'ятий поверх. Теж мені парашутистка знайшлася... (Відходить від вікна, сідає на диван, обхопивши коліна руками). Так, треба заспокоїтись і нічого не брати близько до серця, а то стріха поїде. Що з тобою, мила? Ти ж ніколи не була забобонною... Дзеркало розбилося, бо ти гасала, мов кобилиця. А палець уже й не болить зовсім. Треба тільки продезинфікувати чимось. Дезиком, наприклад. (Дістає дезодорант, прискає, поки перев'язує хусточкою, вмовляє себе). Не можна впускати її в себе. Це гра, просто гра, нічого більше, зрозуміла? Тепер дихальні вправи... (Пауза, робить дихальні вправи із заплющеними очима, розплющує очі). Стривай, ти зовсім забула про свічки? Вона ж казала запалювати по одній. То вже певно, час. (Запалює свічку). От, тепер можна попрощатися. А як? (Пауза). Може просто...
Бувай, тіло.
А так ніби й легше стало. Ніби відійшло... От би ще кавусі випити... А то ж зранку – макової росинки в роті не було. А кава в цьому домі водиться чи ні? Може й водиться, хтозна. Кавусю, агов, ти де? Орієнтири б якісь поставили: стрілочки повісили. "Кава" – туди. "Чай" – сюди... Чи камінь на роздоріжжі: ліворуч підеш – каву знайдеш, праворуч підеш – коня втратиш, тьху, який кінь на п'ятому поверсі, сама ти кінь, в яблуках. А просто підеш – себе втратиш... Так. Знову починаєш? Стоп. Хоч би вода була, а то горло пересохло від цієї дискотечки. Ну в постіль правда каву ніхто не подасть, але все-таки, снідати ця мадам збирається чи ні? Чорт, як же я забула, це ж нібито війна, голод, блокада, мародерство... Жах і тотальна дієта. Сухарик би якийсь, а цукор – то вже розкіш... А казали ж ці кляті адвокати – на забезпеченні фірми... Їх би на таке забезпечення, так ноги б хутко простягнули... Помреш тут як не від втрати крові, так із голоду – ніхто й не знатиме – братська могила, а не квартирка. (Починає шукати провізію у ймовірних для того місцях, знаходить банку з кавою тощо). Уау-у, кава, справжня, (розглядає написи), бразильська. Ур-р-р-а-а, живемо! (Відкорковує). А запах який, збожеволіти можна! І шоколад, чорний, французький, це ж супер! Я про такий лише чула... Згущенка, здається... І сир, це справжній рокфор, точно! А я думала, як би з голоду не загибіти, а тут виявляється, не життя, а пісня. Так і посвяткувати не слабенько можна. (Починає все поспіхом розпаковувати). Тільки ось тут бабуня не вцілила. Бо якже ж це у 41-му році та такий асортимент? Брехня. Мені, звісно, це подобається. Але як же в образ входити з такою "нестиковкою", як кажуть авіатори? (Надломлює шоколад, куштує). А смачно, чорт забирай, я такого і не пробувала, трохи гіркуватий, з кислинкою... Як і вся ця історія, до речі. Гіркувата і з кислинкою та геть не реальна "від і до", як цей дорогучий шокололад на захопленій німцями території... (Говорить нібито до цієї уявної дівчини). Знаєш, Марійко, що мені нагадав цей шоколад? Мені мама розказала: вона в окупацію мала була, рочків 5 чи що, і її пригощав шоколадом один німецький солдат, і ще підкидав угору на руках. Він казав, що мама була схожа на його дочку... Вона так і не знала, чи загинув той солдатик чи ні...
Щось я відволіклася... І взагалі, я зовсім не по темі думаю. Мені треба нарощувати в собі злість і відразу до ворогів, а я казна-що згадую, все навпаки. Згадала б скільки родичів полягло, от і ця теж... Але ж це правда – про маму і солдатика... І те правда, і те правда, і як із цими двома правдами жити?...
Так, це вже пішов філософський диспут, а до провізії він не має жодного стосунку. Не могло там такого бути. Не могло. А що могло? Як вона збиралася святкувати? (Повертається до щоденника і шоколада). Так, це можна пропустити, це зрозуміло, о, це, здається, воно: "Тепер можна й поласувати чимось смачним... Добре, що я встигла запастися перед приходом німців. Тоді раптом в магазинах з'явилися такі продукти, яких я доти й не бачила. І все по якихось шалено низьких цінах, ледь не задурно... Було майже весело і тому страшно, і ще ніби не насправді, як уві сні... Це нагадувало бенкет під час чуми..." Овва, хто б міг подумати, так бабуня і тут має рацію. Як я могла засумніватися в її передбачливості?... І як ці дурні стереотипи часто приховують від нас правду? Хоча ні, це не правда, а так, правдочка. А правда – в іншому.
Ну наївся-напився, по траві покотився... Це ж якось так буденно і сумно... А вона не така – ця Марійка. Вона чутлива і романтична, не попсована сучасним скептицизмом, але й характер є. Одне слово – біснувата... Я теж була трішки така колись... Здається, я почала її відчувати... От якби в мене був останній день, я б краще про щось таке помріяла, особливе, чудернацьке... Ну от чого б мені хотілося незвичайного? Думай, думай... (Сміється). В космос полетіти чи що? На обстеження кратерів місяця? (Уявляє себе в скафандрі). Теж мені Армстронг вишукався. Уау-у-у. Зорі, зорі, чорні дірки, білі карлики, і тюбики, тюбики, тюбики... Ні, це так незручно, мабуть, увесь час у скафандрі, і ще ця невагомість дратує, ні ступити по-людськи, ні пробігти, не кажучи вже про якісь інші земні радості... Інфантилізм це все, мила. Стоп, який космос? Це ж для них наукова фантастика – космос. Та й задоволення сумнівне... Думай, думай. От що б справді хотілося – поїхати до Парижу. Дивне місто, чарівне місто. І я б не розчарувалася, я б відчула його...
Знаєш, Марійко, у мене одна знайома їздила туди, так каже: там сіро, похмуро, і взагалі, місто як місто, нічого особливого. Нічого вона не розуміє. Я їй перед від'їздом казала: "Міста як люди – кожен зі своїм характером. Є магічні, вічні міста. Потрапляєш туди – і вже одне повітря п'янить тебе, як закоханість. А є такі прилизані, причепурені, порядні – ідеш там, ніби якась бацила чи мікроба, тобто, мікроб у барокамері... А є взагалі такі, як-от хутір Нові Безрадичі. Хоч і "Нові", а все одно "Безрадичі". Бо немає там радості, ну ніякісінької. А Париж – хоч би повітрям його подихати – то й померти не страшно... Так уявляєш, ця дурепа прикололася: привезла мені бляшанку з повітрям Парижу. Таку звичайнісіньку (шукає в буфеті бляшанку схожу), в якій сардини тримають, не такі, як у томатному соусі, а як в олії... Чесно. І демонстративно так відкрила. "На, каже, дихай!". От до чого прогрес дійшов – повітрям торгують. І все там підрахували, гади – скільки чого, з цифрами... А воно - коли там ті відсотки вирахувати і на гази розкласти – то зразу мертве стає. Вона як відкрила, то я ледь не задихнулася, правда. Я б їй ту бляшанку в голову б поцілила залюбки. (Замахується в уявну знайому). Чи на носа б натягнула – по самі вуха за такі подаруночки. Тільки ж вона все одно не зрозуміє...
І чого я все це кажу? Тобі ж мабуть, не до Парижу було, люба ти моя письменницьо. (Зазирає до щоденника). "От чого направду шкода, так це те, що я так і не побувала у Парижі..." Ні, ну це неможливо, це вже занадто, я вже як та бабуня стала, міс Марпл якась... (Читає далі). "А я ж так мріяла про нього. Я знала його. Я б могла знайти будь-який пам'ятник чи вулицю із заплющеними очима. По уроках французької мови я вивчила його мапу, як молитву – лівий берег, правий, ліль де ля Сіте... Ніби артерії й хребці, й дихання його, й душа. Душа поета й живописця – сюрреалістична химера, одноока, але те око – у півтіла..." (Відкладає щоденника з острахом). Боже, ну й асоціації – око у півтіла, брр-р-р... А чогось поконкретніше не можна? Там Мулен Руж який небудь? До речі, його мапу я також вивчала. От пограти в Париж мені в кайф, це не те що в якусь окуповану територію... Так, перенесемося до Парижу. Сіли в літачок. У-у-у-у... Тільки треба щось настроєве – музичку. (Іде до патефону). Здається, інструмент іще живий. (Вмикає музику). О, це саме воно, те, що треба. (Креслить умовну карту на підлозі ногою, можна розставляти якісь предмети). Так, правий берег тут, праворуч, як не дивно. Якщо тут північ, а тут південь... Чи навпаки? А як його визначити? По моху, здається. Ну який тут в біса мох, у цій хаті, га? Так, скоро я мохом вкриюся. Он, мурахи вже по тілу бігають... Гаразд, припустимо, тут правий. Зрештою, яка різниця? (Креслить). Лівий – десь тут. А це от біжить Сена. Буль-буль-буль. А на ній до біса тих місточків. Як вони там звуться – не пам'ятаю. Лувр мабуть десь тут присобачився, до нього теперечки якусь теплицю пришпандьорили, бо всі шедевральні твори не влазять туди, хоч стій, хоч плач. Отутечки десь Монмартр, чи ні, скоріше тут, далі. І там всі страшенно богемні. Навіть собаки по-богемному брешуть. І коти не просто так: няв і все, а так артистично: мур-р-р-р. Так, почвалали далі. Тріумфальна арочка – під давній Рим закосили. Мабуть, коли проходиш під нею – відразу почуваєшся тріумфатором! Можна зробити лавровий вінок – цікаво, а з сухого лаврового листя, який на суп береться, це вийде чи ні? Певно, ні. А як тоді було, пішки чи верхи? На коні я не вмію. Чи на слоні? Ну слона я взагалі боюсь. А може на віслючку? Такий симпатичний капловухий... А що тут смішного? Он Ісуса і на віслючку вшановували... Тепер уявимо бурхливі овації цілого натовпу. (Аплодує сама собі і кланяється). Ні, так можна і долоні повідбивати... Досить із мене, геть цих підлабузників, а то під ногами вештаються, пройти не дають. А куди ти, до речі, прямуєш, мила? (Зупиняєиться і розглядає, що у неї під ногами). Ой, як же я забула? Острів Сіте – звідки пішла єси земля хранцузька. А це от Собор Паризької Богоматері, а насправді, буквально - наша панночка з Парижу, по-простому, по-паризьки себто. Дзвони – от справжнє сердечко Парижу. Хто б їх знав, якби не Квазімодо? А як я ревіла колись, як побивалася за Есмеральдою... Дурне дівча, чутливе. От де б хотіла побувати – у цій дзвіниці і ще... є такий "бзик" - покататися на них як на тарзанці. Я колись у дитинстві каталася – над урвищем – ніякий космос не зрівняється. У-у-у-ух, бом-бом-бом, дзинь-бом, дзинь-дзинь бом... От це справді круто, куди там цим убогим американським гіркам... (Бажано було б, якби вона справді зробила б із чогось імпровізовану тарзанку і покаталася). Ху-ух. Тільки б не зірватися... (потирає руки). Так можна і шкіру обдерти. Ні, краще на висоті, але більш цивілізовано. О, як же я забула, а Ейфелева вежа? А де, до речі, Тур Ефель? (Шукає по своїй "мапі"). Думаю, десь тут приблизно. А знаєте, скільки на неї треба тон фарби на підфарбовування? А якої вона висоти? А скільки сходинок? Ні? А я ж усе це знала, все це вивчала... От я не розумію, для чого вся ця інформація інтуристам? Кому це треба? Це ж ніхто не запам'ятовує, ніколи. Тоді навіщо ці бідолашні екскурсоводи мучаться і вчать всі ці дурниці? Ще й обтяжують цією нудотиною іноземців та провінціалів... А хочеться ж зовсім іншого... Що це за такий дивний ритуал? Жертва в ім'я якого Бога? Я ніколи не розуміла цього...
А від Ейфелевої вежі чекаєш чогось інакшого. Висоти. Відчуття себе велетнем чи хоча б птахом... Добре, уявимо, як ми піднімаємось, мабуть, серпантином... Це ж скільки кіл треба накрутити по периметру кімнати? (Ходить по колу, високо піднімаючи ноги, як по сходинках, починаючи дихати все важче, бурмоче). Сто десять, сто одиннадцять, сто дванадцять... Але все-таки сходинок там до біса. От зараз би знадобидася ця цифра – інформація про край труднощів їх полегшує. Хто це сказав? Ніхто? Тоді я. А підніматися по них так довго – захекаєшся, серце калататиме, як скажене. (Зупиняється, щоб перепочити). А Париж все малітиме і малітиме, просто на очах. І парижани дрібнішатимуть з кожним кроком. (Розглядає уявних парижан). Ну от, уже не парижани, а якісь мурашечки... А може, ліфтом? Тільки ліфтом – який кайф? Все прісно, як вижувана жвачка... Так, ліфтом пані не хоче, а пішаком – ламає. Гаразд, поки йдемо: сто двадцять два, сто двадцять три... Ні, не можу більше. От якби попався якийсь благородний молодий чоловік... Сподіваюсь, тоді були ще нормальні чоловіки, а не ці сучасні європейці, так залякані феміністками, що бояться двері відчинити чи пальто подати без письмового дозволу, завіреного нотаріусом. Аби не звинуватили у гвалтуванні. Так от, цей чоловік підвів би голову на мене, побачив би мої невимовні страждання, які от-от стануть вимовними, підхопив би мене на руки і поніс: (легко, швидко) сто двадять п'ять, сто двадцять шість, сто двадцять сім... А десь так на сто тридцятій, поки всі інші інтуристи плентались би десь у хвості, ми б стали на сходинках і почали цілуватися. Цілуватися на сходах – це так романтично і, зрештою, зручно, особливо коли чоловік високий... Стривайте, але якщо у мене є гарний молодий чоловік, отакий заввишки, і голова від нього й так іде обертом, то навіщо нам здалася Ейфелева вежа? Нам і без неї буде добре. Ми можемо знайти якусь іншу гарну місцину в Парижі, на яку не доведеться видряпуватися.
От тільки проблема, що молодого чоловіка я зімпровізувала на ходу. А тут, здається, його поки й у проекті не було. Зрештою, це її щоденник, а не мій. А ну подивимось. (Гортає щоденника). "Якби я опинилася в Парижі, я б відразу пішла на Монмартр." О, відразу видно артистичну натуру. "Я не вмію малювати, але трішки граю, мій батько був музикантом і деякий час учив мене... І я колись уявляла, як я гратиму і співатиму, як вулична співачка. На Монмартрі. Там це не соромно, навпаки, для цього потрібен кураж... А потім я уявляла, як до мене підійде художник, теж емігрант, але він уже добре знає місто і він покаже мені інший Париж, не туристичний, а справжній – з мансардами, голубами і склепіннями підворітень...". Ну от і чудово, от тобі і мізансценка розписана, і партнер є, все в ажурі. Так, граємо у вуличну співачку... Якесь би кашне чи хусточку тепер і квітку у волосся. Ні, квітку потім, а кашне... (Порпається у шафі, дістає кольорову хусточку, накидає на плечі). О, чим не мадам? Так, і тепер причандалля для монеток. Треба ж, аби буржуа гроші кудись кидали, а то що – за "спасибі" грати? Нема дурних. (Дістає капелюха, мне його). Так, тепер треба його попсувати, а то це якийсь мадамський капелюшок, а не достойний касовий апарат вуличної співачки. Шкода, дзеркало розбила, ну то нічого... (Кладе капелюшок, прибирає відповідної пози – пробує їх, співає).
Париж, о, Париж...
Тут так чудово все,
Ти не їси, не спиш,
Париж, о Париж...
А що нічого так. Хриплю трохи, може, в потязі застудилась. А так у мене голос є, сопрано, здається. Тільки щось ніхто нічого не кидає. Може, он із тієї дами можна щось витрясти, вона ж зупинилася. (Звертається до уявних перехожих). "Гей, пані, так, це я до вас звертаюся, до вас, ви не хочете випадково пару монеток кинути от до цього милого капелюшка? Ні?" Це я так навмисно кажу: чи не хочете. Це у них ввічлива форма така, а насправді ніхто твоїм бажанням не цікавиться. От француз не пошле когось під три чорти, а ввічливо запитає: "Чи не хочете ви часом піти геть?" – "Звісно, не хочу." – "А доведеться". Не дає монеток... А дарма. І цей панич, месьє по їхньому, із черевцем по коліна, буржуй типовий – теж би не збіднів анітрохи... Пішов і не озирнувся. І у вас нічого не відсохло б, якби ви копієчку, чи як там у них – су... ну су, коротше, кинули... Тільки може їм про Париж пісня не подобається? У них цього Парижу і так доста – хоч греблю гати цим Парижем... Може їм якоїсь екзотики кортить? Фольку? Був би в мене якийсь народний інструмент. Такий: бем-бем-бем чи такий: дзин-дзин-дзин... (імітує гру на різних інструментах). А може їм щось таке станцювати - циганочку, як Есмеральда... Ні, не буду я їм танцювати, і просити не буду. Марійка б не просила, вона горда була, і я теж буду гордою. Не дадуть – то й чорт із ними...
(Сідає на підлогу біля капелюха, співає якусь тужливу народну пісню).
А якже вона зі своїм художником познайомиться? Може, він її портрет непомітно намалює? (Встає і починає малювати з уявним планшетом). Ні, це для нього робота. А який з неї гонорар? Смішно й казать. О, придумала! Він кине їй трояндочку до капелюха, таку темну, майже чорну. Так, а тут квіти водяться чи ні? Ну можна зірвати з горщика на вікні. (Зриває і кидає до капелюха, потім сідає на підлогу, бере квітку). І тут вона підводить очі й зустрічається з його очима і все: земля попливла у неї під ногами, чи під... (оглядає свою позу) чим попадеться, але пливе. І тоді він говорить їй... Так, треба вагомий аргумент, щоб вона, в даний момент я, чкурнула звідтіль хутенько... Ну наприклад, що зараз прийде поліція і забере її за несанкціонований спів та несплату податків, тож не краще їй прогулятися містом в його супроводі. (Підводиться). Вона звісно радо... ні, не радо, а після короткого вагання (демонструє вагання) погоджується і вже вдвох ідуть до котроїсь кав'ярні чи ресторанчика... Так, виберемо столик біля вікна з видом на Монмартр... Оце буде меню... Угу, так-так, і що всі назви такі незрозумілі. Фондю, еклер... Що таке є ексклюзивно французьке? О, згадала, наприклад, жаб'ячі лапки... (Перебирає щось в уявній тарілці і кривиться). Ні, не буду я їсти цю гидоту, хоч стріляйте. (Підкидає "меню" до стелі, в цей момент зі стелі щось сиплеться їй на голову, вона струшує з себе пил). Ні, ну це просто нахабство! Офіціанте! Ви подивіться, що діється? Якісь нікчеми обсипають мене стелею... Пішов... (Вгору). Гей, ви там, що ви собі дозволяєте? Заберіть назад вашу штукатурку! (Оговтується). Стоп, що це я роблю? Скандалити в присутності художника – це моветон. От хай він за мене й скандалить. Так, чогось мені бракує, щоб відчути атмосферу Парижа... Хоча, невже ти прийшла сюди під руку з гарним хлопцем, аби їсти жаб? Для цього доста було б місцевого болота чи навіть калюжі, ще й на самоті. Зізнайся: тобі хочеться танцювати. Звичайно, музика, потрібна якась танцювальна музика... (Кидається до патефону і перебирає платівки). Може, ця? (Ставить її і готується танцювати, спочатку чути шипіння, а потім вривається німецька військова пісенька, вона здригається). О Боже мій, як же я забула, точно, які жаб'ячі лапки?! Париж окупований, голодний, холодний, ні печеного каштанчика в роті... Припустимо, у мене теж не було печеного каштанчика в роті з давніх часів... Взагалі ніколи не було... А якже вона? Як вона могла мріяти про Париж, знаючи, що він під німцями?
(Кидається до щоденника). "Я простилася зі своєю мрією вже давно, майже рік тому, коли дізналася про взяття Парижу. Навіть не взяття, а входження чи що... Бо знаєте, що прикро? Вони не захищалися. "Дивна війна" – так казали. Коли було важливо, щоб у кожного солдата було радіо, чи бляшанка сардин... А от воювати... Мій гордий славний вічний Париж віддався сам... Гидко. Прапори встановили над Тріумфальною аркою та над Ейфелевою вежею." Це там, де я щойно гуляла? Нічого собі... "У мене лишилися два маленьких від кузена. Він мітив ними міста, захоплені німцями"... (Гортає сторінку далі, з щоденника випадають два прапорця зі свастикою і летять на підлогу, вона піднімає їх, розглядає). Такі малесенькі, іграшкові... Ой, я згадала, Марійко, мені треба тобі це розповісти... Колись я розглядала книжку про війну з фотографіями. І знаєш, що мене тоді вразило? Ніколи не вгадаєш! Не зруйновані будинки, ні, не танки з автоматами, навіть не вигляд убитих. Ні, маленький хлопчик, рочків три-чотири, такий набурмосений, страшенно серйозний - із прапорцем зі свастикою... Я так ясно уявила, як мама збирала його зранку – прасувала манюньку військову форму, натягувала білі шкарпетки, бо у самого хлопця вони чомусь не натягувались, переставляла черевички, бо ліве і праве у діток вічно плутається. І той малюк все це терпів заради одного – того самого прапорця... Заради омріяного прапорчика можна було навіть зав'язати шнурки, швидко... І мені стало страшно... Я уявила собі, як голоситиме та мама років через десять... Я не проти патріотизму, зовсім ні. Та відтоді я знаю: якби я мала дитину, то не давала б йому прапорців... (Ходить і мітить по своїй уявній карті, влаштовуючи прапорці). Так, де у нас тут була вежа? Здається, оце вона (ставить прапорець), а тут влаштували маленький Тріумф (ставить другий). "Париж, такий ні на кого не схожий, почав мавпувати Берлін: знищувати "інших", неважливо за яким принципом – національним, політичним... - інших. Скоро злетіли в повітря сім синагог. Я ніколи не ходила до синагоги, але раптом мені так захотілося їх побачити..." Сім синагог. Нічого собі. От цього я ніколи не розуміла. Ну нащо висаджувати будинки? Ще й гарні. В Парижі б, певно, поганих не робили б. Ну забрали б собі і зробили б там щось недоречне... скажімо, публічний будинок... чи навіть якийсь свинарник... Хоча звідки в Парижі свині? Ну гаразд, пофарбували б у якийсь жахливий колір, щоб серце кров'ю обливалося від несмаку, ну обписали б нецензурними висловами – як їм писати більше ніде. Але висаджувати навіщо? Це ж тільки камінь...
"Париж став блідою тінню нацистів. Я зрозуміла, що маю поховати його. Париж уже не мрія, а жити з трупом в серці - важко. Я вирішила влаштувати маленьке капище і спалити його подобизну, майже по-язичницьки." З трупом вона не хоче, а з колумбарієм – запросто? "Я дістала поштову картку з видом Парижа і почала палить, тільки вона не хотіла і вся не згоріла – почала плавитись і я поклала її назад до шухляди..." Стоп, тут же десь має бути ця картка. Я хочу цю картку. (Шукає, знаходить обвуглену картку). От вона, справді славна, краєчки обпалені. Чому ж вона не догоріла? Зараз я спробую, мені аж цікаво стало. (Шукає запальничку, раптово зупиняється). Стривай, я зовсім забула про свічки. Я підпалю його на полум'ї другої свічки. (Підпалює запальничкою, вона згорає). Прекрасно горить, майже як дрова в пічці. Можна навіть погрітися. (Гріє руки). Дивно, чому ж у неї не виходило? Може, вона навмисне лишила це недопаленим? Так, і що мені робити з цим попелом? Може, зашити в ладанку, повісити на шию і повторювати, як мій улюблений Тіль Уленшпігель: "Попіл Парижа стукає мені в груди...". Ні, краще розвію його в повітря. (Збирає попіл в долоні, підносить до вікна і дмухає в простір вікна).
Бувай, Париже.
(Повертається до щоденника). "Тепер, коли я простилася з собою і з містом моєї мрії, Боже, як фальшиво це звучить... Просто з Парижем. Я прощуся зі своїми близькими. З мамою я не хочу прощатися вдруге – як три роки тому, коли вона... не померла, ні, покинула цей світ, бо я вірю, що з того, іншого світу вона мене бачить... І сподіваюся, ми там зустрінемось... Та й що таке прощатися? Щоб ти простив і тобі простили? Мені мамі прощати нічого. А мені моя мамочка простила б, що б не сталося. Я вірю в це, хоч і завинила перед нею немірено... А от із батьком проститися – важче. Батьки розлучилися, коли мені було сім. Я пробувала його прощати вже кілька разів, але якось все невзаправду: прощаю і не прощаю..."
Так ти ще й сирота. Бідне дитя. Тобі хоч сім було. А я взагалі свого батька не бачила: він кинув маму, коли я ще не народилася. Я й не пробувала його прощати. І якби він коли-небудь з'явився... Ну от я так уявляла в дитинстві, що він заходить з купою подарунків – і там ведмідь чи заєць такий великий плюшевий (хапає бегемотика), і ще там торт великий двоярусний і якась сукня, така, як у принцеси... і до мене на колінах (зображує, зміненим голосом): "Доню, прости мені, будь-ласка, я виправлюсь, я буду хороший...". А я стаю так у позу (зображує вже доньку): "А мені від тебе нічого не треба, навіть дірки від бублика. Іди, таточку, собі геть." Ну чи просто послала б його під три чорти і спустила б того ведмедя чи зайця, ну що вже там під руку трапиться, зі сходів... Тільки він так і не прийшов...
А бегемотика – то мені один мамин залицяльник подарував... (Обнімає і цілує бегемота). Він хороший був – морозивом мене годував, на роликах вчив кататися, ну добрий був, коли тверезий. А раз як напився, і почав до мене чіплятися – на коліна саджав і всяке-таке, казав, що я гарна... Я перелякалася страшне – мала ще була, а мами не було, я вискочила і давай до сусідів грюкати: "Допоможіть, люди добрі!" Ну вони допомогли – викликали "будку", його забрали... А мені мама, здається, не повірила, що він до мене... Та залицяльника того вигнала...
А потім я вирішила, що треба навчитися боронитися. Ну спершу прийомчики там усякі, з перехватом... (Демонструє). О, ти диви, не забула ще... А потім думаю – ні, треба щось радикальніше, і стала ходити в тир. Беру рушницю – такий приємний на дотик метал. (Показує як стріляє). Головне тут правильне дихання, і щоб синхронно. (Цілиться). Стріляю там у ведмедиків всяких і зайчиків, а уявляю раптом, що це батько. Дух перехоплює – і тоді влучно так... А ще я мріяла стати кілеркою... Що от дізнаюсь, де він живе, вислідкую його у темній підворітні... Я уявляла його чомусь таким денді з довгим кашне, з цигаркою в зубах і "пофігом" в очах. А я стою, ховаю маузер там чи кольт під піхвою, а сама в міні-спідниці і вся із себе така ну стерва, коротше. А він іде просто на мене: "Дівчинко, тобі не страшно тут самій поночі, може тебе провести?" А я виймаю маузер: "А тобі не страшно?" - і тримаю на прицілі. "Ти що, божевільна? Я ж тебе пальцем не чіпав? Завіщо? – А я йому: "Я мала нещастя народитися твоєю дочкою і тепер ти заплатиш за всі сльози моєї матері своєю поганою кров'ю". Ну тут він теж падає на коліна, благає простити його і всяке таке, що він виправиться..." А я натискаю на гачок... І кладу записку, чи ні, не так. Пишу кров'ю на стіні: "Чоловіки, не зрікайтеся своїх дітей". Жах, це мені скільки ж було рочків, одинадцять чи що? Начиталась детективів з дурної голови. Отак, тільки я не знала, де він живе, навіть імені не знала... Ну а потім мені стало якось однаково. Ні злості, ні любові, однаково. І нічого, виросла, і без комплексів. І нащо мені здався той тато? У нас он вираз: "Ти як тато" – це найгірша лайка була, образа така дошкульна. А хіба я винна, що я, як він? Бачили очі, від кого народжували... Ой, що це я, все про себе та про себе, егоїстка чортова. Що там далі?
"Тато був музикантом і трохи композитором. Я любила музику, але тільки у вигляді пісеньок, я часто вигадувала тексти з подобою мелодії, і нерідко забувала. Та для мене це було важливо, а батько вважав, що це так: забавки, дурнички... ". От у музиці я дуб-дубом, люблю, звісно, та нічого не тямлю, ну хоч тут ми не схожі, слава Богу, а то мене ці збіги уже дістали... "Найгірше почалося, коли він почав займатися музикою зі мною. На скрипці." Отож бо, це він отак-от пілікав: пі-і-пі-пі-і (демонструє гру з уявною скрипкою). Ні, не так. Сумно, навіть більше – сумовито. Так пі-і-і-і-і-і. Аж ніби душу з тебе виймає. Ні, не люблю я скрипку, надто вона на нерви діє. Вити хочеться від неї вовком: у-уу-у-у. Та все-таки не такий поганий в тебе батько був, він із тобою хоч музикою займався. Не те що я, росла, можна сказати, як бур'ян при дорозі. А я може теж хотіла вміти грати. На чомусь простенькому. Бем-бем-бем... Так, і що ж ти там грала? "Мені не подобались всі ці ноти, хо цілі, хоч восьмушки, а коли пішли бемолі з дієзами, то взагалі, і я сказала, що хочу бути диригентом, та батько тільки посміявся з мене." О, так ти ще оригіналка. Ну, диригентом чи диригенткою – це мені теж подобається – грати не треба, тільки командуєш усіма. (Одягає фрак чи чорний піджак). Ніби от концертна зала, вся така публіка врочиста, сідають музиканти, і тут входжу я. Жінка-диригентка, чи ні, просто – диригент. І чому серед жінок не водяться диригенти? Що за дискримінація? Феміністок на них нацькувати б. От, і всі заворожено дивляться на мою паличку. До речі, а де вона? (Бере якийсь олівець, який може слугувати паличкою). І-і, починаємо. (Запускає патефон із класичною музикою, енергійно зображує диригента). Так, ви "п'яно", "п'яно". Та я бачу, що тверезі мов скельце ваших окулярів, грайте тихіше, а то вуха позакладало, а скельця вилетять геть, піаніссімо. А ви "форте", а то не чути вас зовсім... Ну що ви граєте? Хто в ліс, хто по дрова! Гей, ви там з трубою... Що-що? Ну не труба, ну саксофон, все одно те, що ви на ньому граєте – це труба! А ви чого спите? Спізнилися он на півтакта. Вам що персональний будильник принести? Починаємо... Стоп-стоп. А ну повторіть соло. Вам в дитинстві ніхто не казав, що ведмідь наступив вам на вухо? Ні? Значить, то був слон... Ні, все-таки бути диригентом – це не такий вже й мед...
Так, тепер бурхливі овації... (Аплодує сама собі. Потім вимикає патефон, вклоняється на всі боки). Стоп, чого я зображую диригента, коли насправді вона грала на скрипці? Цікаво, а скрипка тут є чи немає? (Шукає). Скрипочко, агов! Може, мамуся в неї і скрипочку розбила? Об тата? Чи таточко поцупив, коли виїжджав? Так, почитаємо.
"Коли ми почали займатися, а займалися ми цілими годинами, музика перетворилася для мене на тортури. Нили пальці, боліло плече, рябіло в очах від нот. Це був тихий жах. Але я намагалася грати добре заради тата. Щоб він не розчарувався в мені. Він так хотів, щоб я продовжувала його справу... " Та-ак, може й справді добре, що мене не вчили музиці? Здоровішою виросла. "Одного разу, після 3 годин занять я заплющила очі й відчула якесь диво, ніби перевернутий світ: все перетворилося для мене на оркестр". Цікаво, а ну спробую (заплющує очі). Так, ударник тікання годинника, звук поїзда, гудіння вітру, хтось тьохкає... Нічого особливого, ну може бути. "У кожного була своя партитура, я розрізняла тональності, навіть тиша була різною – світ розчинився в звуках, я провалилася в іншу реальність." Нічого собі, це вона так кайф ловить чи в неї стріха поїхала від перевтоми? (Заплющує очі, прислухається, ходить по кімнаті). Так, ну поїзд – це, наприклад, ре-мінор, а дзенькання дзвіночка – ля-мажор. Хоча я поняття зеленого не маю, чим вони різняться в нотах. А от сусіда, що стіну сверлить, то сверлить її в мажорі, і мажор цей так дістав, що я б його промажорила до мінору. (Розплющує очі, бере паличку і вистукує по різних предметах, бавлячись звуками). Так, це здається фа, а це ре, а це ля-дієз, а це сі, тоненько так: сі... А що, мені подобається, весело - все грає, все грається. "І батько, коли я розповіла, страшенно зрадів, обнімав, вітав мене. "Тепер ти розумієш, що дає музика? Ти стаєш вищою людиною, ти пізнаєш насолоду, недоступну простим смертним!" І він ще багато казав про силу і велич музики... А мені стало страшно. Я зазирнула у світ, де не було мене, не було мами, це нелюдський світ. І я не хочу туди. Він і мене може розчленувати на звуки: м а-а р і-і-і я-а-а. Ну і де тут я? Немає. А потім я сіла в кутку і довго-довго тихо плакала, а всі думали, що я гралася". От дурне сало без хліба. Ну з чого ж там плакати? Ну перевтомилася, то буває, от нещастя, замордували дитину тою скрипкою, хай їй грець... "А потім тато мав їхати на море – підлікуватися". Лікування, якже, знаємо ми це лікування на морі... "Я дуже хотіла поїхати з ним, бо ніколи не бачила моря. І я придумала казку, що ніби до народження 30 років жила в морі, як русалка, тільки без хвоста, а рибки гойдали мене на гойдалці..."
Ні, ну я ж казала – вона оригіналка. Так, уявляємо море. Море хвилюється раз, тьху, чорт, що це я плету. Так, падаємо в транс. Море, тепле, лагідне, сильне, ніби тіло велитенського звіра, який охоплює тебе, поглинає і робить сильною, здичавілою і сп'янілою від свободи... (Може ставить музику з шумом моря, криками дельфінів і т. п.). Це я пливу, і все-таке каламутне, нічого не видно до пуття. А що це таке блищить? Перлинки! Зараз наберу перлинок і зроблю собі намисто... Ой, мамо, (підскакує), а що це кусається, здається, краб якийсь попався. А ну забирай свої клешні, поки шию не намилили! Стоп, а чи є у краба шия? Та неважливо, попливли далі. А що це за бур'ян такий, тобто водорості? Треба ж їх хоч якось проріджувати, прополювати, а то ні проплисти, ні проїхати... А що це таке темніє? Якась риба, може кит? Ні. Це акула, точно, гвалт, рятуйте! Чому акула без намордника? Га? (Вдає, що випливає). Як же я забула про акул! Теж мені Кусто вишукався. Я тут у водолази не наймалася, я істота сухопутна. І до чого ж вона там доплавалась? "Я сказала: "Тепер ти візьмеш мене на море, я ж морська?" А тато процідив лише: "Подивимось...". Я ненавиділа це слово. Хто подивиться? Куди? Навіщо? А потім ти сказав мамі, тихо, щоб я не чула, але я чула. "Схоже, що у неї легка фаза шизофренії..." Ши-зо-фре-ні-я. Я не знала, що це таке, але подумала, що я якась заразна..." Ні, ну ти таке казати на доню! Сам він шиз. А мамуся теж у своєму репертуарі. Відправляти чоловіка на море, а дитя з авітамінозом у хаті сидить! Ну не тюха? Я б йому показала шизофренію в усіх стадіях. "Тато був завжди серйозним, а мені так хотілося просто побавитися з тобою". О, це правильно, я б побавилася. Можна засунути за комір льодинку з морозилки! А коли зима, то й цілу кучугуру! Або розбити йому на голові яйце. Уявляю його вираз обличчя в цей момент (Демонструє) – серйозний-пресерйозний.
"А потім я роздавила павука". Брр, ну вона знайшла про що писати, про давлених павуків! Ще б про колорадських жуків чи про щурів написала – теж хороша тема, приємна, святкова, можна сказати. "А мама сказала: не можна, це до поганої звістки. І правда, до тата прийшов лист, а вийняла його мама, він пахнув парфумами...". Ага, лист – це цікаво. Мабуть, із моря. (Дістає листа між сторінками щоденника, крутить в руках, нюхає). А що, нічого так запах. Почерк, здається, жіночий, такий акуратненький. (Дивиться на світло). От чорт, ну нічого не видно. "Побачивши листа, тато вихопив його і почав рвати на маленькі шматочки, а мама порвала на великі шматки весільні фото. Він вийшов, ляснувши дверима". Все з ними ясно.
Уявляю собі цю сценку, просто як мелодрама з німого кіно. Чекай, а це ідея. (Розігрує пантоміму на тему скандалу за маму і за тата з переграванням і відповідною пластикою, як мелодраму у німому кіно).
Так, а тепер будемо рвати за тата дрібно-дрібно, а за маму - великими шматками. Тільки чого б такого пошматувати? (Дістає газету). Газета стара, шкода не буде. Падайте, фотки, великі й маленькі...
"Тато не з'являвся з місяць, а мама ходила з червоними очима. Він не прийшов навіть на мій день народження... Я проплакала півночі і тоді вирішила розбити скрипку. Сокирою. На друзки. І сховала все в ящичок." Ну й дівчинка, ну й тихоня – таке утяти. Скрипка то чим завинила? Її ж робив хтось, старався, вона ж грошей коштує, і не малих. Це ж треба додуматися. Просто Раскольников якийсь, а не Маруська. А я скрипку шукала. А вона давно мабуть в пічку пішла в розібраному вигляді. І де в неї сили взялися в сім років? Це ж треба: дочекатися, поки мама піде кудись, дістати ту сокиру і давай лупити. (Розігрує сцену паплюження скрипки, витирає піт). "На другий день зайшов тато, подарував книжку з нотами, і спитав, ніби нічого не сталося, чи я готуюся до вступу в музичну школу? Я показала йому скрипку, вірніше те, що від неї лишилося...".
Ну, я уявляю собі, як витягнулася його фізіономія в цей момент. (Пробує відповідний кумедний вираз обличчя). Так, ні, мабуть, не так. Серйозніше. Ще серйозніше. (Грає за тата і за дочку).
- Це мамина робота?
- Ні, моя.
- Значить, так тепер тебе виховують?
- Я сказала: мама нічого не знає. Я сама.
Так і що ж він їй міг відповісти? Мабуть, щось таке фатальне, на кшталт: "Ти не моя дочка!" чи "Яблучко від яблуньки..." чи "Ти копія своєї матусі"...
"Він нічого не сказав". От, не вгадала. "Просто пішов і з того часу ми не бачилися. Я зрозуміла, що музика для нього дорожче, ніж я. Батьки скоро розлучилися, і мама не подала на аліменти, бо була гордою. А батько виїхав до Америки, він був євреєм і мав там якихось родичів. Чула, у нього там навіть хтось народився, навіть не знаю – братик у мене чи сестричка. А я з того часу не займалася музикою і не визнавала нічого, що було пов'язано з батьком, включно з єврейським походженням. Я продовжувала писати, але вже просто, не пісні. Тільки я була на нього схожою: очі, обличчя, навіть жести, може, й характер. І мені це так не подобалось, бо я хотіла бути схожою на маму."
Стоп, так що ж це таке виходить? Ну коханки – я розумію, у кого їх немає? Зрештою, це не привід для розлучення... Але як це відцуратися від дочки? І що ж, він там собі в Америці ананаси в шампанському жує, а дочка за нього тут під кулі має йти? Нічого собі! Просто дика несправедливість. А як я взагалі не знаю, хто мій батько, так що? Може, взагалі, якийсь уругваєць. Мене це ніколи не хвилювало. Чому я винна платити за це? Його хворобами, його вадами, всім тим ідіотським генотипом? Не хочу!
Стривай-но, так оця Елізабет, причмелена бабуся-мільйонерка, мабуть, і є оте щось, котре народилося у її таточка в Америці? Може, в нього на старості років сумління озвалося, і він сказав тремтячим голосом: "Розшукай сестру свою!" То вона й розвідала все про цю Марію. Тільки запізно...
"Сьогодні я зрозуміла просту істину. Хочеш ти чи не хочеш – ти несеш в собі долю цілого роду – кількох поколінь дідусів і бабусь. Хіба я мала права зрікатися їх усіх тільки тому, що мене покинув батько? І як би ти не тікав від печатки свого роду, свого народу, вона наздожене тебе, бо вона – в тобі, в твоїй крові, в твоїй підсвідомості". От чорт, а що ж я несу в своїй крові? Біс його знає. "Та й батько... Не все так просто. Я пам'ятаю, як він читав мені на ніч казку і як ми гуляли ввечері в дощ без парасольки... І ще, дарма я потрощила ту скрипку, йому теж, мабуть, було боляче... Прости мені. Я вже зовсім не ображаюсь на те, що в тебе була коханка, я тепер розумію це, я знаю, як це трапляється... І ще, на місці мами я б не рвала весільні фото... Розумієш, я ж знала тільки мамину правду, а це лише півправди, а твоєї - не відала. І ще - я ж так і не дізналась, чому ти не відгукувався, чи ти міг це робити? Я б хотіла зрозуміти тебе. І ще я б хотіла побачитися зі своїм братиком чи сестричкою. Я б йому цього бегемотика подарувала. І ролики... Хай воно буде щасливішим за мене. І з батьком я б теж хотіла побачитись - просто поговорити, запитати, як живеш... Якщо він є, страшно, я навіть не знаю, чи він живий чи ні...". (Бере до рук бегемотика, звертається до нього). Ну от знаю ж, що вона сентиментальна дурепа. А й мені ревіти хочеться. Чомусь найболючіше, коли боляче робить близька людина. І коли ти їй робиш - теж. Цей біль резонує в тобі, ніби нав'язливий звук - отак і ходиш із подушками на вухах. (Бере подушку на голову, затуляючи вуха)... А воно все одно бринить. (Відкидає подушку). Чорт забирай, де ця свічка? Я більше не можу! (Хапає запальничку, запалює третю свічку).
Бувай, тату.
(Чути дзвінок у двері, вона здригається).
Так, і хто це може бути? Дивно. Я, наприклад, нікого не чекаю. (Хутко ховає щоденник і наводить лад на ліжку, підходить до дверей, прислухається). Хто там? (Пауза). Я питаю: хто там? (Відчиняє, там нікого). Нікого. Дивно. Ну й Бог із ними. Кому треба, той дочекався б. (Повертається). Щось мені ці пристрасті за батьком... Вона ж хотіла весело згаяти час, ну і де це весело? Рве собі й мені душу цими недоречними спогадами. (Знову чути дзвінок, вона вже швидко біжить до дверей, бере якийсь важкий предмет по дорозі і відчиняє, стаючи вбік, чекає хвильку, зазирає – знов нікого). Ну і як це називається? Так, думай. Що, знову бабусині витівки? Чи якісь хлопці бавляться? А може, злодії перевіряють, чи є хто вдома? А раптом це вартові закону? Боже, це ж я сама в чужій квартирі, в чужому одязі! Мене ж можуть схопити, як злодійку! Так, адвокати настукають, мене схоплять, а майно конфіскують... Ні, а майно завіщо? Воно ж мені ще не належить... (Ходить по кімнаті). Ні, вони б не ховалися, по-перше. А по-друге, могли б і двері виламати. Я тут збожеволію, це точно. Нерви просто на межі. Може все-таки чкурнути звідси? Електричками доберусь. Чи автостопом. Ні, автостопом небезпечно. А може, вистачить електричками? (Переглядає свій гаманець). Ні, певно, що ні. А ще мінус та монетка, котра закотилася. Чи знову підкинути: грати чи не грати? Ні, так порозкидаю гроші, то навіть до вокзалу не доберуся, не те що додому. Кажуть же, безкоштовний сир тільки – сама знаєш, де. Ні, зробимо так: прочитаю один абзацик, і як там знову підуть смури та всілякі надриви, то я це грати не буду, а як щось повеселіше, то вже якось дотягну цю ролю.
"Тепер я можу проститися зі своїми друзями. Влаштую святкову вечірку - поганяємо чаї, розведемо теревені, поспіваємо..." От, це мені до вподоби, вечірка - це воно. Це я обома руками, ногами і всіма іншими частинами тіла за!
"Люблю свята, от тільки готувати нічого не хочеться. От би запросити спражнього кухаря, я знала одного просто дивовижного з Італії, він умів готувати чудову піцу, це була не піца, а пісня". О, кухар-італієць - це вже цікаво. (Начеплює на себе щось подібне до кухарського ковпака, перекидає хусточку на руку). Так, треба створити атмосферу. (Співає). Аморе міа-а... Так, співачка з мене кепська. Краще вже патефончик. (Вмикає мажорну динамічну музику, розігрує кухаря-"шоумена"). Сеньйори і сеньйорити, престо-престо, тільки сьогодні і тільки в цій залі ви будете втаємничені у священний ритуал приготування піци! Чи знаєте ви, що таке справжня італійська піца? Піца - це не просто страва, це віртуозність та імпровізація, це лебедина пісня голодного шлунку, це рештки величі римської імперії на одному окремо взятому шматку тіста. Хто це сказав? Правильно, Юлій Цезар. Якщо ви не вмієте готувати піци, вважайте, що ви взагалі не вмієте готувати. Бо піца - то королева страв. Так, тепер із чого готують піцу? Та з усього. Важче сказати, з чого її не готують. Овочі й фрукти, м'ясо і не м'ясо, з яйцями і без... Чим барвистіша палітра, тим ви кращий піцець чи піцист... І потім, піца - економно вигідна. Це чудовий спосіб позбутися всіляких жалюгідних решток, які з'їсти - "поко-поко" - на один зуб, а викинути шкода. Але все-таки краще, коли там є гриби. Гриби бувають різні: дикі і свійські. Звісно, можна піти і назбирати в лісі, але там темно, страшно, вовки бігають, і всілякі поганки маскуються під порядні і доброчесні, тому краще брати домашні. Я не обмовився - гриби можна і треба плекати власноруч. Моє правило - збудуй хату, вирости сина і посади гриб. От скажімо, якщо у вас підтопило підвал, це чудове місце для грибочків - сиро, вогко, стіни в мальовничих патьоках - вищий клас... З грибами ясно, тепер - цибуля - піца без цибулі, це як Піза без пізанської вежі. Хто це сказав? Правильно, Леонардо да Вінчі. Чи Рафаель? Одне слово, хтось із затятих прибічників Ренесансу. Як порізати цибулю і не заплакати? Від цього залежить, бути чи не бути піці. Гострою. Дуже просто. Можна мочити ніж, можна мочити цибулю, можна мочити ніж, цибулю і дошку, чи ніж, цибулю, дошку і руки, щоп'ять секунд. Поставте секундомер - і туди-сюди, стіл-умивальник, умивальник-стіл. Найкраще було б завести акваріум для нарізки цибулі, але тоді проблема, як виловити цибулинки, коли вони почнуть плавати? Тобто, в домашніх умовах це незручно. Чи є ще вихід - зав'язати очі хусточкою або кашне, але тоді проблема - як втрапити ножем по цибулині, а не по пальцях? Тут без серйозного тренування не обійтись. Як бачите, варіантів є безліч, вибирайте.
І ще важливий штрих: сир. Французи кажуть: їжа без сиру - троянда без запаху. Скажу більше: піца без сиру - казна-що, а не піца. І не спокушайтесь на вивіску "сир для піци" в магазині. Такий сир ви можете приготувати самі, у звичайній квартирі. По задублості ви зрозумієте, що крім як на піцу, він уже ні на що не годиться. Але як визначити, чи в тій він кондиції, чи його вже варто викинути, до того ж негайно? Є дві ознаки. Якщо ніж входить в піцу і не ламається чи не зазубрюється - це раз. Якщо запах не нагадує вам шкарпеток, які можна ставити в кутку кімнати - це два.
Ну от здається і все. Чи ні. О, мадонна санта. Забув один дуже важливий момент - назву. Страва без назви - це вершник без голови. Хто це сказав? Правильно, я. Тільки назва має відображати сутність. Ну от піца зі свіжими помідорами - червоне радує очі - "Свіжа радість", а якщо з кислими? Правильно, "Кисла радість". І ще так образно, поетично. Наприклад, піца з дуже дрібно порізаними інгредієнтами? "Мрія пігмея". А іноді треба якось замаскувати, ну от піца з часником - "Дихання музи". Або піца з хріном - не плутайте з хріновою, саме піца з хріном - "Доля резидента". Запитаєте, чому? Дуже просто, хочете дізнатися, що відчуває резидент при провалі? Потріть на тертушці хрін - і гострі відчуття вам забезпечені. А знаєте, як би я назвав піцу з яловичим мозком? Правильно, "Філософ". Одне слово - фантазуйте, і виразка шлунку вам забезпечена - хі-хі, це я звісно, жартую. (Розкланюється в різні боки, знімає ковпак, виходить з ролі). Так, все, баста, а то слюнки вже літрами течуть, а ніякої піци і в проекті немає.
"Хоча ні, італійця я запрошувати не буду... Я забулася... Тобто, мені подобається все італійське - їхня мова, і їхній темперамент, і ренесансність, і карнавальність, все-все-все... Тільки чому вони допустили нацистів? Що ж тепер, я не маю права все це любити? Бо тепер все це має присмак зради, болючий, як хворий зуб..."
О, мадонна санта, вона ж хотіла свята. Бідолашна, що ж із тобою робити? І як же тут святкувати, коли на душі не те що коти шкребуть, а просто тигри з ягуарами роздирають все на шмаття? "Я ще не придумала, яке свято святкувати... День Народження? А щоб я хотіла, щоб мені подарували? Життя?.. Тільки хто ж його подарує? Мабуть тематично найбільше підходять поминки, але чи можна їх справляти завчасно? Та і невесело на них."
Звісно, поминки зарано, наперед не годиться. Хоча, якщо чесно, то я б хотіла побувати на поминках. Візьмемо той же День Народження. От яка від нього радість? Викладаєш останні гроші на харчі, цілісінький день крутишся біля пічки, як та бджілочка при дорозі. І що? Понапхаються родичі та знайомі, понатягують квіти, які не влізають ні в яку тару. Та принесуть ще якусь жахливу вазочку чи картинку, типу витвір мистецтва, яку не знайдеш куди втулить, хіба що котрусь плямочку на шпалерах замаскувати. Та скажуть пару-трійку чергових тостів про здоров'я та успіхи, яких все одно не буде ніколи, понапиваються, та й забудуть, чого зібралися. А потому ти втомлена, постаріла на цілий рік, з диким головним болем від мішанини напоїв і дурнуватих анекдотів мусиш ще й перемити ту гору посуду! Ні, красно дякую, обійдуся я без того свята. На поминках все-таки вся увага винуватцю події. І згадують всі тільки добре. (Імітує різні голоси з жалібними інтонаціями). Ой, яка ж вона була розумниця, яка талановита! Така молода, а вже починала подавати такі надії! А яке золоте серце перестало битися! Як нам усім її бракуватиме. На кого ж ти нас покинула? Посиротила ти нас, ой, посиротила! (Вже своїм голосом). І ще й готують за тебе, і прибирають, і не за твій рахунок. Ні, все-таки, що не кажіть, а поминки - це краще, жаль тільки - одноразові, та й побувати на них вдається в непридатному для святкування вигляді. Так, а як же вона там збирається святкувати?
"Хочеться чогось такого незвичайного, якогось веселого свята. Найбільше я люблю Новий Рік. Але який же Новий Рік восени? І раптом я пригадала. Звісно, є такий новий рік, осінній - єврейський. Мені мій кузен, Моше, єдиний татин родич, з яким ми дружили, роповідав. Тобто його звати Михасиком, але всі кликали Моше, і він із того прізвиська був страшенно гордий. Він почувався ледь не Мойсеєм в мініатюрі, що визволить бідолашний єврейський народ в окремо взятому містечку. Моше все збирав якусь спеціальну літературу, вивчав іврит, знав купу ритуалів і просто марив Єрусалимом, підбиваючи всіх тікати на історичну батьківщину. З нього трохи підсміювалися: якась чужа невідома земля бозна де, вся ця вкрита пилом історія, мертва мова... А мені так здається, що в кожного має бути свій Єрусалим."
Тільки я ніколи досі не розуміла: невже, якщо у певний день щось таке певне з'їсти, щось при цьому приказати, і зробити щось таке, що зветься гордовито ритуалом, то станеш від цього почуватися єврейкою, або, припустімо, ескімоскою? Щось не віриться. Чи без крові цього не відчуєш? Але ж я знала євреїв, які нічого того не робили, не відчували і взагалі тим не переймалися. Тоді як? Як це відчути?
"Якщо тебе мають за це убити, ти ж маєш хоч якось збагнути, завіщо? Адже платять за це всі - і ті, свідомі, і ті, що й не знали і не думали. Чому?.. Тільки сьогодні я зрозуміла, що та "земля обітована" була не божевіллям, а порятунком від загибелі, тим шансом, який всі згаяли..." Ні, а правда, вона наче у воду дивилася. Чи була б ця країна без того жахіття? Тільки ті, перші, вірили у відродження і таке інше, а ці, котрі зараз, воно їм треба? Вони ж їдуть з бідності, аби ситніше було й тепліше... Хіба зараз хто про цю історію згадує і думає?
"Тільки я не знаю, як після цього вірити в Бога... Хіба можна допустити, щоб загинуло стільки людей, просто так, ні за що, лише для того щоб інші зрозуміли, що їм треба їхати до Єрусалиму? Боже, допоможи мені не втратити віри в тебе, чи ні, у Вас, бо якже до Бога та на ти... І зрозуміти Вас... Бо я не можу вірити Вам, коли не розумію... А мені зараз не можна не вірити... "
Ну от, починається. Знову все в чорних тонах? І що з тобою робити? Ну і де твоє свято? Хоча я поняття не маю, як святкують єврейський Новий Рік, та сподіваюся, що якось повеселіше. Де гості, де вино, де танці? Так, попереджую, якщо ти не покинеш свій песимізм, то зараз я сама почну святкувати, без тебе. Як тобі такий варіант?
(Повертається до щоденника).
Так, три крапки і перегортаємо нову сторіночку... "Зрештою, якщо я вже маю постраждати за це саме єврейство, то можу я мати хоч якусь компенсацію? Посвяткувати врешті-решт хоч наостанок Новий Рік." О, це вже краще.
Мабуть, треба почати з гостей. Я не хочу галасу й гармидеру, запрошу лише найближчих. Звісно, Моше, він усе знає про Рош Гашана - Новий рік. Він скаже мені: "Шана това" - доброго Нового Року"
Так, приходить Моше (Зображує уявного Моше, дістає відповідний капелюх, заводить його, показує місце). Прошу, Моше, заходь. "Шана това", - "Това, това", - от і я кажу, що "това". (зачитує). "А ще з ним прийде його жінка, Софійка, вона така тихенька як мишка і вічно щось в'яже". Знаю я таких кралечок, якже ж. Сядуть у куточок, і давай спицями орудувати (Демонструє). І людині завжди є чим зайнятися, і відразу з нею якось так добре й затишно, як від телевізора. (Заводить уявну Софійку в хусточці на плечах, садить). "А ще я запрошу свою подругу Наталочку, така невгамовна дзига, з нею завжди весело, а вона звісно приведе чергового кавалера. Правда, останній у неї затримався надовше. Якийсь ботанік, причмелений трохи, але добрий і порядний, а їй, по-моєму, саме такого позитивного і треба".
Так, Наталочка, це, мабуть, така фіфа з бантом (іде ходою манекенниці, чепуриться біля уявного дзеркала, пробує різний сміх, нарешті заливається від сміху). А її залицяльник, я так зрозуміла - мороз рідкісний, ще й ботанік. І з чим він припхається на Новий рік, коли ботанік? Правильно, з ялинкою. (Говорить за господиню). "Уау! Ну ти просто чудо - з власним деревом! Дай я розцілую, та не ялинку, а тебе. Чорт, а колеться як справжня. А, це і є справжня? А де ж ти дістав?... - А-а, в лісі, хто б міг подумати... Правда, ти знаєш, у мене вже є одна, а дві це погана прикмета, ніби на похорон. То може б тоді ще одну - щоб був уже гайочок... Стій, ти куди? А, за ялинкою? Та що ти, я ж жартую, ти що, жартів не розумієш? Проходь. Тільки ми її наряджати не будемо. Бо у нас єврейський Новий рік, правда, Моше? Ми її замість кактуса поставимо на вікно. Прошу, сідайте до столу, будемо святкувати!"
"От шкода, що я не пам'ятаю, як його святкують. Усі свята змішалися докупи, а коли силкуюсь пригадати, в голові лише звук деркача. У мене десь була книжечка з агітлітератури Моше, де все розписано по пунктиках." (Шукає і дістає книжку, гортає). Так, яблука з медом - о, це мені подобається, це я люблю. І готувати не треба півдня, і дуже смачно. А вино п'ють? Щось я про вино не бачу. Нічого, модернізуємо. Так, десь я бачила червону пляшечку, до неї маленькі келишки. (Наливає вино по келишках гостям і собі). Ну що, будьмо, панове! Чи як там, "лехайм"? Нехай буде "лехайм"! А тепер будемо їсти яблука з медом. Мед солодкий, яблука (кривиться як від кислого)... Теж іноді солодкі... бувають... Від цього злипнеться все, що може злипнутись, а залишки того загинуть від карієсу... От тільки у мене одне горнятко з медом. Тому робимо так, рахую: раз-два... І всі налітають на мед... І тобі, моя мила, ясна річ, не дістається. (Сумно зітхає). А чого це їдять, до речі? (Дивиться). А, щоб життя було солодким, це добре. Я згодна. Так, ну попоїли. Добре, що далі? Сидимо і чекаємо дива? Діда Мороза тут, зрозуміло, немає. Який мороз у Палестині, коли там сорок у тіні? А що взагалі це свято означає? (Зазирає до методички). Йо, то це маленький суд? Коли каєшся за минулий рік і тобі присуджують долю в наступному. Ніякого суду мені не хочеться анітрохи, чомусь. Про мед мені більше сподобалось. Може тут є ще щось пооптимістичніше? Так-так... Ага, треба набрати крихіток в одяг і потрусити в море, щоб усі гріхи простилися. Все це чудово, та тільки де я візьму море в приватній квартирі на бозна якому поверсі, га? Гаразд, обійдемося ванною кімнатою. І як все це робити, якщо вже знаєш про вирок? Ну припустимо, я його не знаю, то мені можна, тим більше, що гріхів у мене вагон та ще й маленький возик... (Виконує цей ритуал). Летіть, гріхи, великі й маленькі до самого синього моря... (Втрусивши крихітки, всідається, ніби на березі моря, роззувається, мотиляє ногами в уявному морі). Добре так, чайки курличуть, чи вони не курличуть? А що тоді, гелгочуть? Ні, чи просто кричать... Вітерець обвіває обличчя. Кайф... Може, ще й монетку кинути на пам'ять? (Шукає монетку, враз зупиняється). Ні, з монетками треба зав'язувати остаточно. Накидалася, досить, думаєш, як засієш ними всю кімнату, то зійдуть мільйони грошиків? Тут мільйони, тільки... чогось іншого... (Підводиться різко).
Так, треба щось таке веселеньке придумати. У нас свято чи куди? (Ходить по кімнаті). Думай-думай... О, евріка, фанти! Ми гратимемо у фанти! Зараз напишу папірці. (Рве папір на шматки, придумує, підсміюється над своїми придумками, пише, перемішує, потім сідає на різні місця, прибираючи атрибути різних гостей). Так, це ми за Софійку, що тут у нас, (розкриває папірець) угу, пісенька. Так, а цікаво почути щось автентичне, може в неї таке знайдеться? (Ставить на патефоні пісню: "Ерец зават халяв", підспівує). Нічого не розумію, але гарно як. Так, беремо ще один папірець, за Наталочку. (Дістає папірець). Уау, танець! Тільки як під це танцювати, так? (Пробує по-сучасному, не виходить). Ні, щось не те, може, так? (Пробує інакше). Знову не те. Що ж його робити? А-а, як поведе... (Робить голосніше і танцює з насолодою і азартом) Танцюймо, панове! (Запрошує на танець уявних партнерів). Х-ух, ну ти даєш. Аж захекалась, гоцаєш, мов дівча якесь у твоєму то віці! А скільки там мого віку? (Сідає). Що у нас там далі? Так, це за Петрусика. (Розгортає і заливається від сміху). Прокукурікати! Уявляю собі це кукурікання! (Пробує кукурікати). Гм, щось у мене з кукуріканням не складається. Колись я вміла добре ігогокати (Пробує, теж не дуже вдається). Тоді понявчу, це найпростіше. (Нявкає). Щось я не в голосі сьогодні. І взагалі, так і озвіріти недовго. У Марійки, певна річ, все не так було, а тихо, спокійно, порядно, без ніякого тобі гармидеру. Вона все-таки "пані", а не таке казна-що як оце я... А ну, подивимось.
"Звісно, ми будемо танцювати, довго, донесхочу". От, я вгадала, чого ж іще хочеться молодій дівчині, як не потанцювати? "А потім, коли потомимось, посідаємо укупі, будемо чаювати, шкода лише, що у мене немає каміну. Та нам і так буде затишно, будемо говорити ні про що, просто так, аби тільки не про політику, не про війну і всілякі жахіття"...
Якже ж, тільки-но зберуться двоє чоловіків, то вони тобі не будуть про політику? Або про футбол. Ну тільки не це. Це така нудотина, що про політику й те краще. І що про нього говорити? В нього грати треба. (Вдає гру у футбол). Так, заходимо зліва, удар по воротах, уау - гол! Стоп. Відпускати бесіду напризволяще ніяк не можна! Треба тонко і розумно керувати... Відволікати... Може, про погоду? Ні, ми ж не англійці, у них це хвора тема, а нам давай щось по інтересах... І яку б таку "затравку" дати? Ну от нашому ботаніку, наприклад, можна щось таке на селекційні теми закинути. (Розігрує за різних персонажів, блискавично перескакуючи з місця на місце, міняючи голос та атрибути).
- А як там у вас справи селекції? Щось новеньке не вивели? Слонопотамчика якогось?
(За Петруся) - Ні, але ми зараз розводимо надзвичайно цікаву породу...
(Сама з собою). Так, а що він може розводити? Не слонів же, дійсно, і не носорогів... Ну, наприклад, куріпочок...
- Ми розводимо рідкісну породу куріпок, "цесарка злоторога", тобто "злотокоса" називається, бо в неї на маківці жовте пір'ячко росте. Спеціально завезена з Голандії.
(За Моше) - Ви так захоплено розповідаєте. Невже вам справді цікаво розводити кур?
(За Петруся і так далі) - По-перше, не кур, а куріпок, тільки невіглас може сплутати таке. А по-друге, воно ж по-третє, чому ні?
- Мені здається, просто, це не чоловіча професія.
- Не чоловіча? А ви знаєте, скільки світил біології билися над проблемами селекції? Інша річ, коли цим займаються дилетанти - не важливо, якої статі... До речі, я недавно дізнався, що селекційним розведенням кур і кроликів займався Гімлер, а його можна звинуватити у сотні смертних гріхів, але аж ніяк не в браку чоловічності.
- І що сталося з тими курами?
- Здається, подохли.
- От бачте. То це тому він перейшов на людей? От до чого доводить ваш селекціонізм!
(За Наталку).
- Хлопці, ну що ви зчепилися? За якихось кур!
- Не кур, а куріпок, це дві великі різниці. Селекція - то велична і шляхетна справа! Наука не винна, що в неї лізуть всілякі бандити.
- Селекція - шляхетна? А ви знаєте, що вони вирощують так і людей? Стовідсоткові самці нордичної раси запліднюють стовідсоткових самок, а цих "ідеальних" дітей забирають і вирощують у спецбудинках, як в інкубаторі!
І таких не десятки, а сотні, тисячі!
(За Наталку) - Брр, як на конвейері. Я б своє дитя ніколи не віддала б!
- Звісно, на людях це неможливо. Але ж на тваринах - будь-ласка, які прекрасні результати, коли розумно, обережно втручатися в природу...
- Ото ж бо, вони "розумно втрутились". А знаєте, що серед них найбільший відсоток розумово відсталих і хворобливих? Як ви це поясните, з вашою ідіотською наукою?
(За Софійку, жалібно).
- А мені цих діток шкода. Якже ж вони, сироти при живих батьках? І мамок теж шкода.
(Виходить з ролі). А я, здається, знаю чому так. Не по науці, а по-своєму, по-жіночому. Бо не можна, щоб дитинка зачиналася і росла без любові. Це злочин. Вона тоді хвора стає. Якась мутація відбувається. А любиш, чомусь, не такого як сам, а зовсім інакшого. Людину завжди вабить щось інше, несхоже...
Ну от, не хотіла ти про політику та війну, а вийшло все одно про те саме. Вибачай уже. От і гостей твоїх потомила. Може, вже відпустимо їх додому, а то пізно, а їм ще добиратися хтозна куди... До речі, а куди? Що з ними сталося потім? Може хтось із них живий і досі, то ми могли б зустрітися? (Кидається до щоденника).
"Шкода, що я не можу запросити їх насправді. Петрусик потрапив на фронт. Наталочка стала санітаркою, і пропала, ніяких вістей від неї. Софійка загинула під час бомбадування. Один Моше, може, дістанеться, до Єрусалиму, він єдиний з нас врятується та й збудує якусь нову країну, якою всі будуть пишатися... Мені хочеться в це вірити. І може наступний рік ми зустрінемось в Єрусалимі, тільки вже не земному, а в якомусь небесному... Але спершу я прощуся з вами...".
Прощавайте, любі друзі, я запалюю свічку на вашу честь.
(Запалює ще одну свічку, встає, щоб пом'янути).
Бувайте, мої любі.
ІІ ДІЯ.
"Тільки в цей небесний Єрусалим я б не хотіла йти без пари. Якщо вже тут, на землі, нам не судилося бути разом, то, може, хоча б там... Я хочу проститися з Коханим... Я вже стільки разів з Ним прощалася, щоразу назавжди. У мене є навіть скринька з "реліквіями" від нього. Я давала собі слово не торкатися її, але сьогодні всі табу втратили сенс..."
Коханий. Просто страшенно конкретно. Хоч би назвала його якось. Он у мене, наприклад, коханих було чимало - років так із п'яти... Деяких я й імена позабувала, навіть обличчя. Може і вона ім'я забула? Так і що ж вона не пише, де ця скринька? Знову шукати? (Заходилася шукати.) Скринько, ти де, агов! Відгукнися, будь-ласка, я все прощу! Я так люблю таємниці з любовними історіями, ну, де ти запропала, ти ж маєш бути десь! (Нарешті знаходить її під ліжком). Ну звісно, де ж вона ще мала бути? Тематично. А пилюки... (Пробує пальцем, чхає). Таки правда. Нічого особливого, я думала, там скриня! А там скринечка, скринюлечка. Так, не лізтиму поперед батька в пекло, не відкриватиму. Хоч і кортить. (Відкладає скриньку і повертається до листа). "А ще треба дістати чорну парасольку і розкрити її". Чорну? А чому чорну - це що, траур? Чи ні, це ж просто чоловіча. Але навіщо відкривати її в кімнаті? "Коханий з'явився раптово, виринувши з дощу і перетворивши мій світ на дощ. І за це я йому дуже вдячна." Вдячна? Що ж тут хорошого? (Уявляє собі дощ). Сіро, мокро, холодно, сісти ніде, хіба що в калюжу, бр-р-р... Красно дякую за таке щастячко. Ну крейзі дівчинка, просто крейзі. (Іде до дверей, дістає чорну парасольку, сідає на підлогу і розкриває її, якийсь час сидить під нею мовчки, із серйозним виразом обличчя, потім не витримує, прискає від сміху, закриває парасолю і валиться на підлогу). Ну і вигляд у мене! Це ульот! Якби зараз хто у вікно зазирнув, от була б картинка! Сидить краля з парасолею в кімнаті ще й погожої днини. (Заливається знову, раптом чути гуркіт грому і шум дощу, вона зупиняється й інстинктивно вікдриває парасолю, а потім знову заходиться від сміху). А це що, теж витівки бабуні? Шумові спецефекти, фонограмка? (Іде до вікна, вікдриває, виставляє руку під дощ, навіть пробує краплі на смак). Дивно, таки справді дощ. Неймовірно. Хоча, зрештою, чому б йому не піти? Просто так... В цій кімнаті вже перестаєш вірити у будь-які природні явища... Вони здаються штучними... (Повертається до парасолі, влаштовується під нею зі скринькою в ногах і читає далі). "Єдине, що не поміщалося до скрині, так це платівка з "його" музикою, я поклала її під патефон". (Кидається до патефону). Нарешті, уже хоч якась ясність. А чого під патефон, щоб не муляла очі? Правильно. А як роздавиться? То значить, так їй і треба. (Дістає платівку) Ти диви, вціліла. (Ставить її, звучить пронизлива пісня іноземною мовою). А що, мені подобається. Така сумовита, аж душу виймає. Цікаво, як вона з ним познайомилася, вона пише чи ні? (Шукає в щоденнику). "Ми познайомилися на вулиці: ішов дощ, а він попросився потримати наді мною парасолю." Так, інформації, скажемо прямо, не густо. Розчаровуєш ти мене, мила. Що ж, будемо фантазувати...
Де вони могли зустрітися на вулиці? Думай. Напевне, там, де люди чогось чекають і нудьгують, і будь-яка розмова - розвага. На зупинці автобуса. Банально, але вірогідно. А чи були тоді автобуси? А біс його знає. Тоді, трамвая. Ці точно були. Треба накинути щось, плащик якийсь чи що... (Знаходить плащ одягається, ходить по кімнаті і ніби медитує). Отже, я стою на зупинці просто неба під дощем і злюся на увесь світ і перш за все на себе за те, що я в ньому народилася взагалі, і що виклала парасолю перед виходом зокрема. Нічого не хоче приїжджати, а дощ не вщухає. Брр, холодно. І ще крапля за комір втрапила, чорт забирай! Півцарства за парасольку!
А тут Він - гульк. Виринув із дощу та ще й з величезною чорною парасолею... Отакенною! (Дістає і розкриває парасольку та бере чорний чоловічий капелюх, "мізансценує" їхню зустріч). Так, а він підійшов нечутно зі спини і запитав (чоловічим голосом): "Перепрошую, мила панно, можна потримати над вами парасольку? Ви дозволите?"
Я ж так сподіваюся, що він інтелігентний. Бо є такі, що припхаються зі своєю парасолею без усякого дозволу і ще й вимагатимуть дяки за своє неймовірну шляхетність! А цей у нас буде не такий, а чемненький.
Я озирнулася, побачила Його. І який же Він? Не знаю... Тут важлива не зовнішність, а відчуття Його... Пам'ятаю, одного разу я закохалася від несхожості голосу і людини. А спершу був голос. (Заплющує очі, починає вимальовувати образ чоловіка, ніби перевтілюючись в нього). Отже, худенький і не дуже високий, у чорному капелюсі, він був зовсім не схожий на свій хриплуватий і грубий голос... (Розплющує очі). Мене вразили його очі - сумні й тривожні, як у покинутої собаки... І що я відповіла? А нічого. Я мовчала, отак: тсс... А Він, звісно, знітився від мовчання: (імітує чоловічий голос) "Ви не думайте, я просто... Ви змокли і ще не дай Боже застудитесь..." Отакий він у нас буде, турботливий і ввічливий, о!
А все-таки цікаво, як він виглядав? Ой, скринька, як же я забула за неї? Невже в ній не знайдеться фотки? (Порпається у скриньці, витягує фото). І це він? Гм-м, і що вона в ньому знайшла? М'яко кажучи, зовнішність у нього невиразна. Я б навіть сказала, плюгавенький у вас коханий, пані. (Перекривляє обличчя на фотці). Вуха штирчать... Ніс... Ні, ну вуха у нього краще. І хоч би ямка була яка на бороді - так дзуськи. (Приміряє до нього капелюх). Не знаю, може, в капелюсі все це виглядало краще. А очі й правда ті... Охо-хо-о, знаю я ці сумні очі, що вони з нами роблять. Сама на них купувалася. Отак, бува, пожалієш, розчулишся, а він тебе потім чорта з два жалітиме. Ну, що ти попалася голубонько, то вже ясно, але як він тебе розкрутив? (Зачитує). "Він запросив мене до цирку, а я відмовилася, бо не люблю цирк". (Схоплюється). А ну-ну, цікаво, ні, щоб у кіно, чи в оперу, як поважні жевжики, а він у вас оригінал, пані? (Може створити з елементів одягу, як-от капелюх та хустка, дві ляльки, і показувати тіньовий театр або ляльковий - за ширмою, говорить різними голосами за двох):
- Скажіть, а ви любите цирк?
- Чесно?
- Звичайно, чесно, хіба це якась таємниця?..
- Ні, я терпіти не можу цирку.
- Серйозно?
- Серйозно.
- А коли були отакою маленькою?
- От із того часу й не люблю.
- Але чому? Там же весело.
- А мені там сумно і дуже нудно.
- Шкода. А в мене якраз є зайвий квиток на завтра. Дивлюсь, така зажурена панна стоїть, що аж страх, то мені захотілося вас розвеселити... (Дістає квиток). Може таки спробуєте?
- Дякую, але ж від цирку мені стане ще сумніше.
- А може для дитини? У вас немає дітей?
- Ні, я неодружена.
- Шкода.
- Чого шкода? Що я незаміжня?
- Ні, що ви не прийдете.
- Нічого, подаруєте якійсь іншій дівчині. А, он уже мій трамвай, до речі. Дякую за парасольку. Бувайте.
- (Навздогін). Іншій я не подарую...
(Виходить з ролі). А що, нічого так, романтично вийшло, тільки куценько. Мало даних. І чого вона відмовилася від цирку? Я б, наприклад, не відмовилась. І слава Богу, що ми такі різні. Так, зазирнемо ще до скриньки, що тут у нас є, так-так (перебирає), як для великого кохання, так я б сказала, жалюгідно мало: ні тобі золота, ні діамантів... (Оглядає речі у скриньці). О, афіша, циркова, і програмка до неї, а це ж він, цей сумноокий, здається. (Розгортає афішу, прилаштовує десь на видноті, розглядає). Так він циркач! А з гримом він ще нічого так, причепурили, то й на людину став схожий. Прямо, містер Ікс якийсь. До речі, а хто ж він був? Акробат? Ні, надто хлипкий, ну і не клоун, точно. На такого захарчованого глянеш, так плакати захочеш, а не сміятися. Хоча, якщо до його носа причепити ще отакий, то буде взагалі писаний красень. Та ні, не те, тоді, може, жонглер? Кидання булав у голову директора цирку? Чи цей, як його, дресирувальник удавів та удавок, або ще крутіше - тигрів! Хоча я б такому і білих мишей не довірила б, не те що тигрів.
А ну подивимось. (Порпається у скриньці, дістає вишуканий ніж, зачитує напис на ньому). "Найхоробрішій і найпрекраснішій". Овва. Це вже серйозно. Кинджал як талісман від коханого? Він що у неї абрек якийсь? Та ні, це мабуть, у нього якийсь такий номер - жонглювання кинджалами, а чому ні... Треба тільки йодом запасатися. Заінтригували ви, пані, своєю скринькою і нічого до пуття не пояснюєте. Так і детективом станеш. Ідея! Так, спробуємо метод дедукції. От уяви, що ти побачила ту афішу. І що? Ну, я подумала б, що образила хорошу людину і скромну - не зізнався ж, що він там прем'єр. Для нього цирк - його професія, його гордість. А я так запросто перекреслила: не люблю... Недобре. І потім, він же мені сподобався? Звісно. Я так думаю, що вже у трамваї, зупинок так через п'ять, а то й через три до мене б це дійшло. І я б пошкодувала, що я така пай-дівчинка і на вулиці, бачте, не знайомлюсь. І що б я зробила? Я б купила квиток у першому ряду, сама. Програмку ми пояснили, а кинджал? Це вже складніше... Чому кинджал був у нього - зрозуміти легко, але чому він подарував його їй? Загадочка не з легких... Припустімо, приходжу я в цирк. Так, треба створити атмосферу цирку. (Ставить відповідну музику, можливо, якось знаково окреслює арену, говорить голосно, перекрикуючи музику). У нього був дуже складний номер - він скакав на коні, виробляв якісь акробатичні трюки, жонглював кинджалами на ходу... А я сиджу з отакенними очима і дивуюся - в якого легеня перетворився мій невиразний перехожий з чудернацькою парасолькою! І закохуюсь у нього з катасрофічною швидкістю! І розумію, що він далеко-далеко! Ну не буду ж я пертися за куліси, та й хто мене туди пустить? Та й чи згадає він мене? І що робити? І потім, він писав їй "найхоробрішій". Чому? Може, вона билася з тиграми? Ні, не схоже... Тигри і Марійка - дві речі несумісні.
А якщо він показує такий трюк (може барабанити по чомусь, як перед виконанням складного номеру) - асистентка входить до шафи, а він проштрикує її кинджалом? (Пробує продемонструвати, але зупиняється). Ні, не годиться. Нудно. Всі ж знають, що це ілюзіон. А якщо так: (скоромовкою) асистентка стає біля дошки, а він кидає в неї ножі? А, як? Оце справді дух перехоплює! І що це тобі дає? А тут раптом виявляється, що асистентки немає. Щось трапилось. Ну цеглинка там на неї десь упала... Ні, це банально. Ну гаразд, горщик із кактусом на неї впав, зрештою, це неважливо. Номер зривається, катастрофа, це ж був гвіздок програми! І тоді він пропонує комусь із публіки побути його гвіздком, тобто, асистенткою. І звісно, ніхто не хоче, нема дурних. Ніхто, крім нашої панянки, у даному випадку мене! Я підхоплююсь назустріч, я нічого не боюсь. Я думаю тільки про нього. "Та сама панна, яка не любить цирку й парасольки?" - каже Він. "Та сама". - "Дякую вам, тепер я ваш боржник. Не бійтеся нічого". - "А я і не боюсь...". Зал завмирає. (Музика затихає). Хоча ні, навпаки, зал розслабився - мабуть, всі вирішили, що я "підсадна" артистка. (Стає біля стіни, розкинувши руки, уявляє політ ножів, які втикаються довкола неї). Ні, це божевілля. Але ж якби це був коханий, я б і справді не боялася. Кохання - це анастезія від страху. Я б дивилася йому у вічі. Ми б говорили очима про кохання. І що мені якісь ножі? Я б їх навіть не помітила! (Відходить, іде по колу). А потім він би вів мене за руку через арену, а зал би шаленів від оплесків. А мені байдуже, я відчувала б тільки його дотик, солодкий і п'янкий. І тоді б він завів мене в гримерку і подарував би цей кинджал. ((Цілує лезо кинджала). А я б... я б поцілувала його просто, в щічку, із чистої вдячності... А він би теж поцілував... просто... Але не в щічку... (Сідає, опускає голову на руки, сидить деяку мить, піднімає голову).
Тільки це все неправда, не могло так бути. Не міг він запрошувати в асистентки такого ризикованого номеру когось із публіки. Не міг. Правила безпеки не дозволяють. Але ж чомусь він написав "найхоробрішій"? Чому? І потім, хіба це не гарно - така зустріч? З такої зустрічі може початися таке кохання! А в коханні так хочеться божевілля! А твій роман, мені здається, і був таким, божевільним, інакше б ти його не згадувала так... (Повертається до скриньки). Подивимося, що тут іще? (Дістає сухе листя і квіти, воно розсипається, вона збирає його докупи). Уау, цікаво, а це що таке? Це ви що, гербарій збирали? М-да, ну ти ж хотіла чогось ненормального, будь-ласка... (Крутить у руках листя). Стривай-но, а це якийсь напис, здається... (Силкується прочитати). "Твої очі - маленькі озерця, в яких я б хотів потонути", (дістає другий) "Твої губи - солодка отрута, від якої хочеться померти"... Ні, ну як заливає, чортяка... А це якась квіточка, лілея, здається, і тут примудрився написати, та ще й так дрібненько, що без мікроскопу не обійтись, ну винахідник. (Розглядає напис, тихо). "Я люблю тебе". (Зітхає). Так просто. А мені так ніхто не освідчувався... Знаєш, а я тобі трішечки заздрю. Я уявляю, як ви блукали, тримаючись за руки, і не могли наговоритися, як збирали це листя... І здавалося, всі ставали вашими змовниками - дощ, місто з тисячами очманілими від світла очима-ліхтарями... У вас, мабуть, з'явилася власна мова - своє таємниче арго...
"Ми зустрічалися потай, найчастіше в цирку, я вже знала його як свої п'ять пальців, могла знайти будь-що навпомацки...". Ага, уже навпомацки - тоді, значить, вночі ще й крадькома. Так, звісно, яке романтичне місце цирк! (Демонструє ходу лабіринтами цирку із закритими очима, навпомацки). Там десь тигрик загарчить, а де і свинка захрюкає, то за якийсь канатик перечепишся, а потім шубовснеш у котрусь скринечку з піском... (Таки справді наштовхується на якусь перешкоду й падає, підводиться і потирає забите місце).
Чудове місце цирк! (Сама до себе). Так тобі і треба, мила. Чого блазнюєш над нею? Чого ти з себе таку всю цинічну вдаєш? Ніби сама того не переживала? Коли кілька днів не бачишся і просто ходиш хвора, та ні - вмираєш. А побачиш - лихоманить, мов пропасниця яка напала. Тільки коли торкнешся його, просто торкнешся - трохи попустить, заспокоїшся, та ненадовго. Чи бувало, чекаєш телефонного дзвінка - то просто молишся на той телефон, заклинаєш його. І тільки коли вже ладна розтрощити його на друзки, він задзвонить: "Ну привіт, мала, це я..." І все, вмираєш і воскресаєш із мертвих - через один-єдиний звук його голосу...
І чого ти напала на цей цирк? Це справді може бути дуже навіть романтично. От уяви собі: входиш до цирку майже поночі через чорний хід. Порожній нічний цирк це зовсім не те, що цей от галасливий денний... От куди б мені хотілося потрапити, так це під самісіньку стелю, куди злітають лише повітряні акробати, еквілібристи і білі голуби. Ми піднімаємося нагору по драбинці з мотузок і опиняємося високо-високо... Тоді Він запускає кулю, яка перетворює стелю у зоряне небо з оскаженілими від швидкості зірками. Простір такий вузенький, що ми ризикуємо впасти у прірву, і від цього моторошно і прекрасно. Тоді він починає цілувати... Хіба б ти не хотіла так - під шаленим зоряним небом... Авжеж, хотіла б... (Вона ставить музику, гасить світло, бажано було б, щоб з'являлася ця сама дзеркальна кулька, яка імітує зоряне небо, вона вилазить на стіл чи якесь узвишшя і починає танцювати. В її рухах немає нічого відвертого і буквального, але це все-таки еротичний танець. Раптово на своєрідному "крещендо" і музика, і світло вимикаються, як буває, коли щось трапляється з електрикою). Агов! Тут є хто? О Боже, що сталося? (Натикається на щось, скрикує). От чорт, так же ж і голову розбити можна. І чому так темно? Навіть свічки загасли (Шукає запальничку, дістає і запалює свічник). Якось я без такого інтиму обійдуся, запросто. Це ж треба таке - на найцікавішому місці. Недобрий знак. Що ж у вас там сталося? Стривай, а чому ви зустрічалися потай?..
(Знову порпається у скриньці і дістає фото, на якому зображений Він з жінкою і дочкою, розглядає його). Опаля... Приїхали. Святе сімейство... Так твій орел, виявляється, одружений, ще й дитятко має, таке миле... Бог ти мій, і що ж тобі так щастить як утопленику, га? Можна боротися проти іншої жінки, але сиротити дитину... Тим більше, коли сам знаєш, що таке бути безбатченком... От тобі і все кохання... Але ти теж кадр! Чого ж ти зразу не спитала? А обручку він що, не носив? Ховався? Чи, може, загубив?... Чи ти знала?
Знаєш, коли я дізналась, що в мого коханого є інша, я спершу кріпилась, думала: буду боротись. А потім як побачила її, оте нещастя, то й руки опустились - мені стало нецікаво. Як він проміняв мене на таке во..., то хай йому грець. Ні, вона була симпатична, смак у нього є, але така... ну проста, банальна, розумієш? І з'явилася відраза, як від чужої ложки... І все пропало, минулося, слава тобі Господи... От і тобі треба було кидати його й тікати світ за очі! А що він тебе любить? Так любить, поки легко, поки проблем немає. Зрозумій: ніхто ж тебе не пожаліє, бо для всіх ти стерва, яка руйнує сім'ю. Навіть Він потім звинуватить тебе ж у власній слабкості, будь певна. Це ми маємо бути тверді як криця, а вони мають право на слабкість... А те, що тобі без нього світ - пустеля, що й жити на тому світі несила - то нікого, люба моя, не цікавить...
Хоча чого я розпинаюся, може ти так і зробила, кинула його, а? (Зазирає до щоденника).
"Коли я дізналася про дружину, ревіла години дві. А потім змирилася. Я могла любити й так, навіть передавала його малій цукерки й іграшки... Мені здавалося, я вище за ревнощі. Ми зустрічалися іноді, потай. Було солодко і боляче, та все ж таки не так страшно, як розлука."
Солодко і боляче - все правда... Я потім зрозуміла, що так гостро буває саме тому, що приречено. Як би тобі пояснити? Це як гойдалка... (Можливо, сідає на стілець обличчям до спинки і розхитує). Чому нам так подобається гойдатися? Бо ти то тут, то там. Увесь час. І в коханні теж потрібна гойдалка: страх утратити, невагомість. Коли тільки тут чи тільки там - вся магія зникає... Але все це рано чи пізно закінчується... Подвійне життя їх виснажує, проблеми і скандали вихолоджують... І вони ховають голови в пісок, мов страуси - а раптом якось "розсмокчеться" саме по собі? Напевно, він ляпнув тобі якусь дурницю, типу такого: "Давай залишимося друзями". Нібито можна вбити кохання, живе і справжнє, і з його трупа виросте дружба та забуяє тобі пишним квітом... Брехня, не буває так. На могилі кохання росте тільки відчай і ненависть. Це як аборт. Хіба можна його простити?
Щось я так трагічно все. Стривай. Ну що, хіба ти перша така? Ні. А що ж можна було вдіяти реально? А? От що б я зробила на твоєму місці? (Пауза, дістає бегемотика). Підкажи мені хоч ти, а, звірюко...
Та що ж тут вигадувати? Завагітніла б! (Може ховати іграшку під одяг). А що? У неї дитина і в мене дитина. Ми рівні. (Розглядає бегемотика). Отакеньке на нього схоженьке - його тільце, його погляд, його зітхання... Хочу таке манюньке... А заради свого дитятка все можна! Всі моралі зникають, всі гріхи. Тоді й розлучити його можна! Я маю право... Маю право мати право... А як він піде, але все одно бігатиме до неї, як доти до тебе? А? Що тоді? І тобі доведеться щохвилини, щосекунди доказувати, що ти краща! (Ходить по кімнаті). Не дай боже, пил на шафі, не приведи господи, щось підгорить, або не помітиш на одязі дірочку... А по вихідних гулятиме з тою дитиною, куплятиме їй іграшки... І буде робити вигляд, що ощасливив тебе своєю присутністю... І докір, постійний докір в очах! Бо ти поставила його перед страшним вибором - що не вибереш, ти стаєш підлою - до людей, яких ти любиш... Як він це витримає? А ти? Скажи? Та ти геть посивієш, з голови до ніг, поки ту дитину виносиш! А як народиш...
А як він взагалі не піде з тої сім'ї? Тоді що? Тобі здаватиметься, що ти носиш мертву дитину і те дитя отруює тебе зсередини... Чи народжувати байстреня? Ламати все життя собі та своїй дитині? А дитині то завіщо? Яке ти маєш право калічити її долю? Чому воно має страждати за твої любові?
Чи треба вбивати його, щоб не мучилось?... Цікаво, в ті часи робили легальні аборти чи ні? Може, просто труїли... Боже, до чого я договорилася? Страшно... З вогню та в полум'я... А може просто варто було сказати йому: "Я вагітна", - і подивитися на реакцію... А потім уже вирішувати. Знаєш, вони на цьому перевіряються - чоловік він чи фуфло. Чи можна йому довіритися чи ні. А потім що? Сказати: ну не вийшло, не змогла я... Чи підмостити подушечку... Ні, дурня це все. Не можна таким жартувати... Ні заради чого.
Ти б не вагітніла. Принаймні, навмисно. Ти не така. І не брехала б. Нізащо. Але ж ти мала шукати якийсь вихід? Чимось це мусило скінчитися? Мабуть... Це ж збожеволіти можна - так жити в підвішеному стані... (Кидається до скриньки, шукає). Ну що ти робила, що? (Виймає іграшку мишки на ниточці, яка може бігати). О, а це що таке? Цікаво... (Бавиться нею, пускає по підлозі, піднімає, опускає протягом наступних фраз). Мишенятко, гарнюньке... Це що, натяк, що ти йому якусь приманку приготувала? Та ні, до чого тут натяк, ти ж не для мене цю скриньку збирала - для себе. То що тоді? І де тут собака зарита? До чого тут собака? Якщо є мишка, то шукай кицьку... Хто це сказав? Біс його знає, але геніально. (Кидається до щоденника).
"Мені хотілося мати від нього щось живе". Ага, знала я, що дитям усе скінчиться... "Хоча б якусь тваринку". Тварючку - це безпечніше. Звичайно, можна мишку, а ще краще пацючка! Брр... Не треба, краще пташечку, чи ні, шкода в клітці тримати... Тоді взагалі комашечку - божу корівку. А чому ні? Теж живе, та й краще, ніж просто корівка, місця менше займає. І що ж вона завела? "Якось я натякнула йому, але він промовчав. А тоді моя кицька якраз привела кошенят і я вирішила подарувати йому одненького - принесла на роботу. Він зиркнув скоса і сказав: "Ну хай живе". Щось укололо мене в серце - мабуть, то було лихе передчуття". Боже, що ж він зробив із тим кошеням? Утопив? Та ну, не може він бути таким бузувіром. (Бавиться уявним кошеням, наливає йому молочка). Ну пий, маленький мій, це ж молочко, дурненький, воно ж смачне. Ну що ж тебе, писочком у тарілку тицяти? А, ти мамине хочеш? А де я тобі маму візьму? Нема. Ну попий. І як тебе називати? Кициком? Кицюня, кицеле ти моє, що ти так жалібно дивишся? Няв? Серйозно, прямо такий "няв"? І що ж там таке сталося? (Повертається до щоденника).
"Минув тиждень. Він не з'являвся. Останнім часом ми бачилися все рідше, він казав, що дуже зайнятий... Мені ставало дедалі тривожніше. Я прибігла до цирку просто на репетицію і запитала про кошеня. "Яке кошеня?" - "Як це яке?". - "Чорт, я й забув зовсім за нього..." - "Де він?" - "Я замкнув його у підвалі". Я вирвала ключі й кинулася туди. Воно вже захололо. Він щось казав: просив вибачення, потім винуватив мене, навіщо приносила, потім ще щось... Я нічого не чула. Я тільки запитала його про лопату. Коли ми копали вночі на подвір'ї цирку маленьку могилку, я зрозуміла: це кінець. Він міг так забути про мене чи про нашу дитинку... Просто забути. Це було найгірше. Я б могла зрозуміти і простити йому все, тільки не це: просто забути...". (Закриває з силою щоденника, розглядає афішу, складає, кладе назад у скриньку, розкриває й закриває парасольку тощо).
Що ж, кінець - то кінець, будемо запалювати свічку. (Запалює ще одну свічку). Найважче - це знищити пам'ять. Добрі спогади воюють із поганими, а ти стаєш мов посічена усебіч жертва цієї безглуздої війни. (Різко підводиться). Знаєш, що б я зробила на твоєму місці? По-перше, я б викинула цю дурну чорну парасольку (Складає парасольку, засовує на те місце, звідки брала) і купила б собі іншу - з великими яскравими квітами. І нічого, що це страшний несмак, це на краще. (Хапається за скриньку). А ще я б не засовувала її під ліжко, щоб увесь час кортіло в неї зазирнути, ні. Я б, я б... (шукає чого б такого зробити). Я б викинула її через вікно! (Кидається до вікна, зазирає вниз). Ні, не так, а то ще попаду комусь на голову, а ще однієї жертви цієї скриньки я не потерплю. (Відходить від вікна на підлогу). Я б витрусила все, що там лежить, і спалила б, а попіл би розвіяла серед степу. Отак. (Висипає вміст скриньки, звідти викочується куля (від пістолета), вона підіймає її і здивовано розглядає). Куля, здається, справжня куля з пістолета... Що це має означати? (Кидається до щоденника).
"Я оминала цирк, на щастя, у новій афіші його не було. Виявилося, його звільнили... Та нещодавно я дізналася, що він знайшов роботу у нової влади... З його феноменальною влучністю та безстрашністю - це було не дивно. А ще - він же змалку обожнював усе німецьке... Але все-таки я була приголомшена... Тоді я подумала: можливо, я ще побачу його й отримаю в подарунок маленький сувенір, останній у моїй дорогоцінній колекції. Мабуть, я не встигну покласти його до скриньки, я носитиму його в серці... "
Чекай-чекай, що ти маєш на увазі? Я геть заплуталась. Маленький сувенірчик. (Розглядає кульку, крутить її в руках). Такий крихітний шматочок металу, а який він сильний. Це він? А робота за нової влади? З феноменальною влучністю... Що б це могло бути? Думай, мила, думай...
Він міг бути якби це сказати пом'якше... виконавцем вироку... карателем... Чи ні, з його талантом це дрібнувато... Скоріше, тренером зі стрільби. А потім просто керувати процесом: "Готуйтесь... Цільтесь... Плі!" А вона... вона здогадується про те, що там може зустріти Його востаннє... Вона чепуриться, одягається у кращу сукню, щоб він лікті собі кусав - яку красуню втратив... Хоча, там же роздягають... А при всіх у нього на очах - це принизливо... Тільки будь точним, милий. Я вірю: ти не схибиш, ти будеш точним, як завжди. Це твоя остання милість, твій останній подарунок. Ти ж не хочеш, щоб твоя мила потрапила до цієї ями живою... Точність - ввічливість королів... А може не так: він вихопить її, сяде на коня... Стоп, який кінь? Ну, на мотоцикла і вж-ж-ж-жи-их! Тільки їх і бачили... Якже ж - теж мені лицар знайшовся, порубає всіх драконів на шматки! Угу, дожене і ще порубає...
Ні, це все дурниці... Просто нова робота в цирку. А ти казна-що придумуєш... Просто... І якщо це та сама фатальна куля, то як би вона опинилася тут? Це ж неможливо. Звісно. А тоді який сувенір? (З силою перетрушує все, що було у скриньці). Немає тут іншого! Немає! Цей останній сувенір - ось він. (Затискає кулю в долонях). Я знаю, цього не може бути, але це правда. (Розкидає речі зі скриньки по кімнаті). Правда, правда, правда!
(Кидається на ліжко обличчям донизу й здригається, як від плачу, зрештою, підводиться, оглядається довкола). Так, треба якось прийти до тями. І де ця тяма? (Встає). У цій хаті вже нічого не знайдеш, не те що тяму! Он наробила тут шарварку... Так, треба прибратися, прибирання завжди допомагало мені від нервів. Треба хоч якогось ладу, хоч де-небудь, хоч у чомусь! А, я зрозуміла звідки ноги ростуть... Чому мені страхіття ввижаються. Я ж забула простилася. (Перед свічкою).
Бувай, коханий.
(Прибирає, складає все у скриньку. Повертається до щоденника). Лишилося зовсім трішки - сторіночка... (Говорить за неї, але вже не читає, а говорить за неї як за себе).
"Наостанок я б хотіла проститися ще з однією людиною. Тією, якої вже не буде. Моєю дитинкою. Я ж могла її мати... Я бачила уві сні. Такого маленького хлопчика, тоненького, метикуватого і страшенно ріднючого. Він підійшов і сказав мені: "Я хочу, щоб ти була моя мама"... Дивно, я ж акушерка, здається, я так і не згадала про це. Я стільки разів переживала все те зі своїми пацієнтками. Вони всі стають схожими. Я завжди бачу вагітну жінку, з перших днів, навіть чоловіків вагітних жінок. Правда. У них якийсь особливий вираз очей з'являється - здивований чи що...
Я от раніше думала, чому така несправедливість - жінкам стільки неприємностей і болі, а чоловікам - нічого... А потім зрозуміла - у них усього менше: і відчуттів, і радостей. Обділені вони природою. Але в житті за все треба платити. От жінки і платять... Я уявляла, як дізнаюся про це, як відчую перші поштовхи з невідомої глибини... (Починає дослухатися і реагувати на описані відчуття вагітної). А потім народження... Я все-все знаю, і не боюсь, я стільки разів вчила цьому: як дихати - спершу глибоко, отак... в себе й із себе, по-жіночому циклу, як проштовхувати і затримувати подих, а потім - по-собачому: хе-хе-хе. Але і це не головне, найважливіше - відчувати себе, своє тіло і його. Бо якщо не боятися відпустити себе, не затискати себе, а просто плисти хвилями цієї сили, то буде легко. Це як зійти на величезну гору - там нагорі таке шалене і немовірне щастя...
Тільки я вже ніколи не переживу того...
Я можу лише приспати того хлопчика, щоб він не знав, що я піду і не повернуся. Вкладу у ліжечко, покладу йому бегемотика... Я так і не зможу впустити його в цей світ, але може то й на краще. Бо яку б я дала йому долю?.. Най почекає трохи - щасливіших часів. Я розкажу йому одну таку казку, яку придумувала, коли була маленькою. Казку про чарівний літак. Ніби прилетить такий літак, величезний, так, що його почують по всьому місту і здійметься великий вітер, коли він летить. І всі будуть бігати і кричати: "Що це таке?" Тільки я знала: це він, той самий чарівний літак. Він випустить мільйон маленьких парашутиків, але це не прості парашутики, а чарівні, бо до кожного прикріплена іграшка, така, про яку він мріяв. І ще кожен парашутик розумний - він знає до кого летіти і вміє навіть залітати у вікно, головне, тримати вікна відчиненими. І все місто буде нібито в завірюсі - від мільйона парашутиків. Ми відчинимо вікно, а потім я заколисаю його. У мене є одна така колискова, правда сумна трохи, але дуже гарна... Тільки треба запалити свічку, бо таке світло сліпить, а в темряві він боїться..."
Бувай, маленький...
(Ставить платівку, звучить колискова, запалює свічку).
Люлі-люлі-люлі, налетіли гулі
Заколишуть небо, хочеш вір, не вір.
А у тім у небі янголи поснулі
От би налетіли янголи у двір
Люлі-люлі-люлі, налетіли гулі
Я не розумію мови голубів
Може то й не гулі, а сумні зозулі
Тільки голубино сум поголубів...
(Після першого куплета бере бегемотика, гасить свічки, скручується клубочком і засинає, гасне світло, звучить колискова, в цей час вона непомітно виходить. Музика раптово обривається, вмикається світло. Та сама кімната, лише порожня. Вона заходить у плащі та капелюсі, споважніла, змінена, прискіпливо оглядає кімнату, знімає верхній одяг. Елегантно одягнена, по-новому укладене волосся).
Нібито, все як і було. Нічого не змінилося. А здається, пройшла ціла вічність. Все це було в іншому житті... (Дивиться на свої черевики). Ні, мабуть, таки роззуюсь. Хоча - вони такі зручні, що й не помічаєш на нозі. (Роззувається). Але так ліпше - ближче до землі, тобто, до паркету. (Проходить по кімнаті, торкається пилу пальчиком). Тільки пилу - страх божий... Може, витерти? А то ж неприємно святкувати в такому бруді... (Дивиться на годинника). Та ні, нема часу. От-от почнеться... (Стряхує руки від пилу). Бог ти мій, як швидко звикаєш до доброго. Зовсім недавно я б навіть не звернула увагу на такі дрібниці. Попелюшка-попелюшкою... Минуло пару місяців - я вже не уявляю присутність пилу. Дивно. Чому люди не люблять пилу? Може, пил - пісок з піскового годинника історії, він засипає наші речі, нас, а ми відмахуємося від нього ганчірками, ніби можемо так зупинити його біг. Наївно. (Сідає на ліжко і зіскакує, сміється). Принцеса на горошині... (Зазирає і дістає бегемотика, сміється ще дужче). Нічого собі горошинка - та ж тут ціла звірюка! (Притискає його до себе, пестить, бавиться). Ну привітку, милий. Це все через тебе. Це ти не відпустив мене звідси, коли я, дурепа така, хотіла тікати світ за очі. А тепер я заможна пані, ти знаєш? Знаєш, по очах бачу, що знаєш, а мені й досі не віриться. Все здається, я прокинусь і все це щезне. Ти уявляєш, я щоранку боюсь прокидатися... ти не переживай, я тебе тут більше не залишу - заберу з собою. У мене тепер такий класний дім! Це просто ульот! Там такі величезні вікна і так багато світла! До речі, про світло, як же я забула найголовніше! Свічки! Остання сьома свічка! Та, з якою вона не могла дати собі ради! (Розшукує підсвічник і запалює). Я буду прощатися про себе, щоб не зурочити...
Бувай....
Це нічого, що зараз світло й тепло, від свічок стає дивно, а це мені зараз просто дозарізу треба. (Іде до вікна і прочиняє його). Але це видовище треба дивитися звідси, з Її вікна. Неодмінно. (Дивиться на годинника). Так, ще є трохи часу. Як калатає серце. З чого б це? Я мов режисер перед прем'єрою. Господи, тільки б вони не збилися з курсу! Хмари, не смійте дощити, чуєте? Великий всемогутній Боже, зроби так, щоб і погода була літна, і щоб усе вийшло, і щоб звідси видно було. Я ж не переживу, якщо не побачу, просто з вікна цього кинуся... Ой, я не те ляпнула, вибачте, пане Боже. Ну ви ж зрозуміли? (Хапає бегемотика, садить його на підвіконні). От я і тебе посаджу, тільки будь-ласка, не падай, а то в мене не буде часу за тобою бігати. Так, тепер музика. Яке ж свято без музики? (Дістає платівку, заводить патефон, звучить пронизлива романтична музика, вона робить кілька па по кімнаті, зупиняється). І ще ж Марієчка, вона має побачити. (Дістає щоденника). Якщо твоя душа трохи затрималася в ньому, то хай вона порадіє зі мною. Тільки, якщо чесно, я й досі сумніваюся. Чи ти існувала, Марічко? А якщо існувала, чи писала? Чи це вигадала Елізабет? Бегемотику, ти певно, знаєш, але мовчиш. Але мені це тепер однаковісінько. Хто б не потрапив до цієї кімнати - все повториться. А щоб розірвати те страшне коло, треба щось таке зрозуміти і щось таке зробити запобіжне... До речі, про запобіжне, як я забула? Поки я ще не зовсім опринцесилась, трохи понишпорю. (Піднімає сукню і стає колінами на підлогу, зазираючи в шпарини під меблями чи чимось подібним). От куди це закотилися ті монетки, якими я засіяла підлогу? Є! (Знаходить одну монетку і дістає її, розглядає). От і повернулася сюди. Бачиш, недарма кидала. Як у море. Тільки воно висохло. Я вас тут більше не залишу, грошики. Ні, я більше не хочу сюди повертатися, ніколи! А ну підкину, але так, у долонях. (Підкидає в затиснутих руках і зазирає). Ну звісно, орел! Вони полетять, чого тут гадати? Авжеж, полетять! А куди ж вони подінуться? До речі, є ще одна річ, яка має полетіти негайно. (Дістає скриньку). Бо я її викину з вікна. (Дістає кулю зі скриньки і йде до вікна). Здається, я збагнула, навіщо ти поклала цю кулю, Марійко. Я зрозуміла, чому це сталося з тобою, з вами, з нами всіма. По-своєму, по-жіночому.
(Стає біля вікна). Мені дуже треба висловити це. Кому? Та хоч небу, місту, собі...
Все починається з убивства любові. Вона ніколи не йде на самогубство і не помирає власною смертю. Її вбивають. Бог так замислив, що людина постає з любові, а зовсім не з того, про що ми всі знаємо. Це все одно що сказати - дім виникає від з'єднання каміння. Це правда і неправда водночас. Дім - плід безсонних ночей архітектора. Із замислу божого виникає дитя, божевільної ідеї, яка зводить якихось людей і запалює в них священний вогонь кохання. І горе тому, хто його гаситиме. Бо коли поставити замість нього якийсь нібито розумний закон, і все пояснити: чому так можна, а так ні, лишається ненависть і гвалт. Дуже порядний і чемний, але гвалт. А за ним хвостиком чіпляються дикість і виродження. І ті, що народжуються з гвалту, будуть воювати з тими, хто народився з любові... Завжди. І найчастіше, вони перемагають. І навіть ще до народження. Вірніше, ці, котрі від кохання, просто не народжуються... Їм навіть не потрібні оці сувенірчики. (Розмахується і кидає кулю у вікно, дивиться на годинник). Ці стрілки просто зупинилися! (Слухає). Ні, йдуть... Треба влаштуватися позручніше... (Вмощується з ногами на підвіконня).
Я ніколи нічого так у своєму житті не чекала, як цього свята! (Дивиться на годинника). Лишилося хвилина і сорок секунд. (Скоромовкою). Так, треба згадати всіх, на чию честь воно влаштовується. Звісно, Марія, її коханий, тато, друзі, ну всі-всі, потім Елізабет, а ще оті, ненароджені... (Дивиться на годинника, чути сирену машини). Ой, швидка, хоча б не по мою душу? Ні, проїхала... Я ж тепер багата і можу дозволити собі дивацтва! У мене навіть довідка є, що я психічно врівноважена. От. (Дістає з кишені). Без цього папірця я б і кроку не зробила... А як згадаєш, скільки крові мені коштували всі ці приготування! Хоча б замовити таку величезну партію маленьких парашутиків... А вибір іграшок! Я ночей недосипала... П'ятсот тисяч для хлопчиків і п'ятсот для дівчаток... От тільки шкода, що вони не вміють самі залітати до вікон. Нічого, може й на краще. Діти повибігають на вулиці й будуть ловити... (Помічає щось у небі). Ой, це, мабуть, він! Добре, що не гелікоптер, а справжній великий літак. (Підводиться). Нарешті, вони летять, Боже, як гарно! Вони летять!
(На сцену згори опускаються маленькі білі парашутики, до яких прикріплені іграшки, звучить останній куплет колискової, повільне затемнення).
ЗАВІСА.
Неда Неждана.
САМОГУБСТВО САМОТИ.
Трагіфарс на 13 сходинок, одну паузу і одне падіння.
ДІЙОВІ ОСОБИ:
ЛЮДИ:
ВІН – середнього віку.
ВОНА – приблизно така сама, як Він.
КОТИ:
(без ознак котячого вигляду)
КІТ – чоловік у чорному.
КИЦЯ – жінка в білому.
ТІЛО – безмовне (актор не потрібен).
Примітка: коли діють Коти, то Люди завмирають у "стоп-кадрі", а коли діють Люди, то Коти ховаються.
Постановки: Київський театр-студія "МІСТ", Львівський театр-студія "Хочу". Фрагментарно ставилася у виконанні творчої майстерні "Театр у кошику" Національного Центру Леся Курбаса (у Львові), у Кривому розі (актори театру "Академія Руху") та студентській роботі Київського Національного університету культури і мистецтв.
І ДІЯ.
Сходинка 1.
На сцені дах висотного будинку. На краю даху, і, відповідно, сцени – низенький парканчик. На даху є маленька будка (там можна ховатися), а також антена. Углибині вихід.
Ніч. Кінець травня, коли вдень тепло, а вночі ще холоднувато. Слабке світло зірок, місяця (повного), вікон і ліхтарів. На сцену знизу видряпуються Коти. У них гнучкі рухи і гордовита постава. Оглядають дах.
КІТ. Здається, нікого... Як тобі тут?
КИЦЯ. Нічого так...
КІТ. Супер-пупер?
КИЦЯ. Я б сказала "супер", але не "пупер" - півпупера чи навіть чверть.
КІТ. То що, лишаємося тут чи підемо шукати деінде?
КИЦЯ. Ой, ні, я вже не можу шукати, скільки можна? Так і ніч мине. Ми святкувати вийшли чи по трубах лазити?
КІТ. Та я що, проти, мала? Сідай.
КИЦЯ (вмощується на краєчку). Поки місяць видно. Он бачиш, як хмариться... А то як зайде за хмару – то все свято коту під хвіст.
КІТ. Якому коту?
КИЦЯ. Все одно. Будь-якому. Все-таки, свято повного місяця без місяця...
КІТ. І чого переживати, мала? Місяць – він і за хмарою місяць. Головне знати, що він повний, що він є...
КИЦЯ. А мені цього мало. Мені треба бачити його, відчувати...
КІТ. Ну я знав, що ти чутлива, та ж не до такого ступеня.
КИЦЯ. Який є. Щось наш Рудик забарився.
КІТ. Він же ж обіцяв притягнути сметану – піжон нещасний.
КИЦЯ (ніжно). Нічого не піжон – відчайдуха він. Не те що деякі... І взагалі - яке свято посуху?
КІТ. Я хочу подивитися, як він прителіпається з пакетом в зубах по трубі.
КИЦЯ. А що тут такого? Я ж так малих, тягала і нічого... Слухай, а як він нас знайде?
КІТ. Слушні речі кажеш, мала, треба "мітити" територію.
КИЦЯ. Бр-р-р... Ти хоч відійди кудись на той край.
КІТ. Які ми ніжні, прямо йой.
Кіт відходить на інший край даху, відвертається, "мітить" територію. В цей час зі сторони виходу вглибині сцени виходить чоловік. Стрункий, підтягнутий, одягнений у темне, з якоюсь торбою чи наплічником. Це ВІН. Він тягне якесь ТІЛО. Приносить його на авансцену і гепає на підлогу. Переводить подих. Не звертає увагу на Котів. Кіт робить знак киці "тихо", ховаються. Кицька біжить до Кота. Він оглядає сцену, дістає ліхтарика, підходить до краю даху, світить униз, присвистує. Чіпляє на будку якийсь прилад (приховану камеру). Зрештою ховає ліхтарика, бере Тіло за ноги і тягне за будочку.
КІТ. Ти будеш сміятися, але здається, він тут надовго.
КИЦЯ. Я не буду сміятися.
КІТ. То що робимо, линяємо?
КИЦЯ. Дзуськи. Він мене вже дістав. Нікуди я не піду.
В цей час з виходу вглибині сцени з'являється жінка. Це ВОНА. Вродлива, одягнена в довгу гарну сукню, дуже сумна. Оглядається навколо. Він ховається за будочку від Неї, дістає якийсь пристрій і прилаштовує його на будку, потім дістає мобільника, набирає номер і щось шепоче в нього.
КІТ. Он ще якась краля пришкандибала. У них тут що, побачення?
КИЦЯ. Не схоже – він же від неї ховається...
КІТ. Слухай, може, і ми поки сховаємося?
КИЦЯ. Чого ти такий лякливий?
КІТ. Я не лякливий, я обережний...
КИЦЯ. Я хочу подивитися, що буде далі...
КІТ. Воно тобі треба? Подивишся з того краю... Ходімо... Від гріха подалі...
Кіт відводить Кицю вбік, вони ховаються.
В цей час Він ховає телефон, спостерігає за нею. Вона йде по краю даху, дивлячись униз, виходить на авансцену і стає біля краю парканчика, за яким – провалля.
Сходинка 2.
Вона дивиться вниз, ніби зачарована. Потім дістає якусь маленьку річ і кидає у "провалля", рахує секунди, прислухається – чути стукіт за кілька секунд.
Він зупиняється ззаду за кілька кроків від неї і спостерігає. Вона не помічає його, ставить одну ногу за парканчик. Він робить пару кроків до неї.
ВІН. Місяць схожий на спаплюжене сонце...
ВОНА (злякано повертається). Що?
ВІН (підходить). Кажу, сьогодні повний місяць. Схожий на сонце, тільки дуже змучене, хіба ні?
ВОНА (відступає на крок). Не знаю...
ВІН (ще робить крок до неї). А ви знаєте, що повний місяць кличе сновид? Ви, випадково, не сновида?
ВОНА. Випадково ні. (Відступає).
ВІН. Тоді все ясно.
ВОНА. Що вам ясно?
ВІН. Перепрошую, що втручаюся, але ви вибрали невдале місце.
ВОНА (повертає голову до нього). Що?
ВІН. Невдале місце. Погляньте: там смітники і всяке таке – не дуже привабливо...
Вона хутко відвертається і відходить на інший край. Він іде за нею.
ВІН. А це тим більше невдале. Там дитячий майданчик. Уявляєте, що вони побачать завтра зрання? Дитяча психіка така вразлива... Навіщо її травмувати? (Вона йде далі). Не робіть цього. Не треба!
ВОНА (не обертаючись). Звідки ви знаєте, що я збираюсь робити?
ВІН. Я бачу це по ваших очах.
ВОНА (не обертаючись). Неправда. Ви їх не бачите. Я стою спиною.
ВІН (підходить до неї). То й що з того? Я їх відчуваю... Великі очі, повні відчаю. Ви дивитеся в чорне провалля. Воно вас вабить... (Робить крок).
ВОНА (відступає). Не підходьте!
ВІН. Чому? Я можу стояти там, де мені заманеться. Тут. (Стає ближче.) Чи тут. (Вона відсувається). Може, я теж хочу отак як ви, ступити крок із даху...
ВОНА (дивиться на нього). Ви - ні.
ВІН. Чому ні?
ВОНА. На вас це не схоже.
ВІН. Звідки ви знаєте, що на мене схоже?
ВОНА. Я чую ваш голос.
ВІН. Який же в мене голос?
ВОНА. Іронічний.
ВІН. Гадаєте, на вас це схоже? Анітрохи. Якби я зустрів вас десь на вулиці – нізащо не повірив би... Хоча колись я й сам думав, що це найкращий вихід. Летиш, ніби птах, одна мить – і все...
ВОНА. І чого ж зупинились?
ВІН. У мене перший поверх – стрибаючи з вікна, можна скоріш здобути здоров'я, ніж утратити. У вас та ж проблема? Перший поверх?
ВОНА. Другий. Але не в тому річ.
ВІН. Я розумію, з даху – зручніше, особливо, якщо в довгій сукні.
ВОНА. До чого тут сукня?
ВІН. Дійсно, головне, що з даху – це напевне. Дев'ятий поверх, все-таки. Але ви одного не врахували.
ВОНА. Що саме?
ВІН. Уявляєте, як ви будете виглядати після?
ВОНА. Мені все одно...
ВІН. Неправда. Вам не все одно. Ви вдягнули гарну вечірню сукню – вам дуже личить, справді. І туфлі на підборах. Напевно, і білизну в тон. Так?
ВОНА. Це вже нахабство!
ВІН. Бачу по реакції, що з білизною все о'кей. А тепер уявіть собі картину. Ви внизу. Яким боком і в якому ракурсі ви приземлитесь – одному Богу відомо і те навряд. Сукня може задратись... Уявляєте? Така вражаюча картина! Голівуд просто відпочиває. І раптом невдало вибрана білизна псує всю естетику...
ВОНА. Знущаєтесь?
ВІН. Ви образились? Дарма. Я ж про вас піклуюсь.
ВОНА (зривається). Знаєте, я обійдусь без вашого піклування. У мене до вас маленьке прохання.
ВІН. Сподіваюся, не про гроші?
ВОНА. Ні. Можете відійти кудись отуди подалі?
ВІН. Даруйте, а чим я вам заважаю?
ВОНА. Я не можу нічого робити, коли хтось стоїть над душею. Дайте мені спокій!
ВІН. Вічний?
ВОНА. Бажано хоча б тимчасовий!
ВІН. Перепрошую, але в мене до вас теж одне маленьке проханнячко.
ВОНА. До мене?! А після цього ви дасте мені спокій?
ВІН. Дам! І чого ви так нервуєте? У вас якісь неприємності?
ВОНА. Ні, у мене все в повному порядку!
ВІН. То ви щаслива людина.
ВОНА (люто). Так, я стрибаю з даху від безмежного щастя!
ВІН. А знаєте, злість вам навіть личить. Вам не казали, що ви дуже гарна?
ВОНА. Звісно казали, безліч разів. А ви гадали, що ви перший?
ВІН. Ні, але напевно, останній.
ВОНА. То що з того?
ВІН. Чи не могли б ви показати вихід?
ВОНА (розгублено). Ви хочете піти?
ВІН. А хіба ви бажаєте іншого?
ВОНА (показуючи вниз). Вихід - ось перед вами.
ВІН. Красно дякую, тільки після вас.
ВОНА. Знаєте, зараз би я залюбки пропустила вас уперед! Можу навіть допомогти і помахати ручкою...
ВІН. Ні-ні, що ви, джентльмени завжди пропускають дам уперед.
ВОНА. Це ви джентльмен?! Та я такого хамства зроду не бачила!
ВІН (іронічно підкреслено ввічливо з поклонами і розшаркуванням). Послухайте, мила пані, чи не були б ви такі люб'язні, якщо ваша ласка, показати мені дорогу, котра веде з екстер'єра в інтер'єр, а саме до того місця, що в простих людей називається виходом? Так вас влаштовує?
ВОНА. І цією абракадаброю ви хочете довести своє джентльменство?
ВІН. Я? Боронь Боже. Я хочу, щоб ви показали мені сходи чи бодай драбинку, а потім стрибайте собі на здоров'я! (кидається до парканчика, стає на край.) Тобто, не зовсім на здоров'я...
ВОНА. Он же вихід. (Показує назад). Хіба не бачите?
ВІН. То проведіть мене будь ласка. (Подає їй руку.) Може, десь там у небесній канцелярії вам це зарахується...
ВОНА. Гаразд... (Подає йому руку.)
ВІН. Обережно!
ВОНА інстинктивно робить різкий рух ногою, перечіпляється через парканчик і падає на дах. З рук випадає сумочка.
Сходинка 3.
ВІН підскакує і допомагає підвестись.
ВОНА. У-у-у...
ВІН. Що таке?
ВОНА. Нога...
ВІН. Треба розтерти... Де болить, тут?
Починає розтирати, ВОНА ще скрикує.
ВОНА. Не чіпайте мою ногу!
ВІН. Вам полегшає.
ВОНА. Ні! Так ще гірше.
ВІН. Ну як хочете. Зрештою, чого жаліти ногу, як ви уже все одно одною ногою... самі знаєте, де... Не знаю, правда, правою чи лівою... Приказка про це мовчить. У вас, до речі, яка болить, ліва чи права?
ВОНА. Середня.
ВІН. Зрозуміло. Значить, ноги у вас середні, посередні такі ноги.
ВОНА (обурено). Чому це вони середні? Мало того, що ви покалічили мої ноги фізично, так ще й паплюжите морально... Це все через вас!
ВІН. Я ж кричав: "Обережно!"
ВОНА. От-от. Кричали. Від вашого крику в мене вуха позакладало, а ноги підкосилися...
ВІН. Угу, просто соловей-розбійник, а не людина. Ноги у неї підкосилися. Ви просто під них не дивилися – от і маєте те, що маєте. А я у вас в ролі стрілочника.
ВОНА. Ви б краще б допомогли.
ВІН. Я ж намагався.
ВОНА. Мені ногу лікувати треба, а не відривати. Ой, здається, кров...
ВІН. У вас є щось спиртне?
ВОНА. За кого ви мене маєте? Я не алкоголічка...
ВІН. Я мав на увазі дезодорант чи парфуми...
ВОНА. Є парфуми в сумочці... Стривайте, а де вона? Де ви поділи мою сумку?!
Озираються, Він помічає сумку.
ВІН. Та он вона валяється. (Піднімає сумку, але незграбно, вона розкривається, звідти щось вивалюється.)
ВОНА. Чорт. Усе порозсипалося! Це все через вас!
ВІН. Давайте, я допоможу зібрати.
Починають збирати, вона знаходить дзеркальце і розглядає себе.
ВІН (іронічно). Якось я читав, що акуратна жінка – це та, яка може запросто висипати свою сумку на стіл.
ВОНА. Так, не треба мені нічого допомагати. Я сама, а то ви ще зберете кудись не туди...
ВІН. Прошу пані. (Піднімає і ховає ключ). До речі, ви не це шукали? (Показує їй флакон парфумів.)
ВОНА. Це.
ВІН. Показуйте, де ваша жахлива рана?
ВОНА (показує). Ось, а це сильно пече? (Він бризкає). Уау!
ВІН. Спокійно. (Починає дмухати на рану). Як мала дитина. Вам би ще в ляльки гратися, а не з даху стрибати.
ВОНА. Дякую, що нагадали. (Вона намагається підвестися, але тут же повертається на місце). Тепер я до вашого виходу все одно не доберуся, самі винуваті. Тож прощавайте...
ВІН. Чого це ви не доберетеся?
ВОНА. Як чого, а нога?
ВІН. Нічого, якось дошкандибаєте...
ВОНА. І не подумаю шкандибати! Навіть не мрійте. Я травмована. На руках же ви мене не понесете.
ВІН. Запросто. (Бере її на руки, Вона пручається).
ВОНА. Що ви робите?! А ну, поставте на місце! Негайно!
ВІН. Її на руках носять, а вона ще обурюється! Куди йти?
ВОНА. Я ж уже показувала – он туди...
ВІН (іде з нею на руках до того виходу, через силу). А, до речі, скільки ви важите?
ВОНА. Це некоректне питання.
ВІН. Моя штанга важить п'ятдесят кіло, а ви?
ВОНА. Ваші порівняння недоречні.
ВІН. Ви важите більше?
ВОНА. Я вам не штанга!
ВІН. На жаль. Штангу легше нести. (Підходять до дверей, ставить її до стіни, вона похитнулась). Тільки не падайте. (Штовхає двері). Тут зачинено.
ВОНА. Чекайте. (Торсає двері – безрезультатно). Невже я замкнула? Мабуть, автоматично.
ВІН. А ключ у вас є?
ВОНА. Є – я взяла у двірника... (Порпається в сумці).
ВІН. Може, висипати все і передивитися?
ВОНА. Стривайте, а ви все зібрали тоді в сумку?
ВІН. А чого я? Ви ж мене посунули. (Передражнює). "Я сама, я сама..."
ВОНА. Я так і знала, що ви зробите це неретельно.
ВІН. Це я неретельно? По-моєму, це ви. До речі, ми ще можемо піти пошукати на тому місці, де упала сумка. Тільки нести я вас уже більше не буду. Плентайтеся якось своїм ходом.
ВОНА. І піду. (Іде, потім згадує, що треба шкутильгати). До речі, ви мене ледь не задушили своїми ручищами.
ВІН. А я так надривався! Звичайно, крім чорної невдячності від вас нічого не дочекаєшся.
ВОНА. Взаємно.
ВІН. Давайте краще ключа шукати.
Вони шукають. На сцені знову з'являються коти. Він і Вона не звертають на них уваги і не чують їх.
КІТ. Дивна парочка. Щось він їй явно прибріхує...
КИЦЯ. Звичайно. Ти зрозумів – вона хоче стрибати з даху, уявляєш?
КІТ. Тобі то що з того?
КИЦЯ. Вона ж не тямить, як це робиться!
КІТ. Я он теж із четвертого падав – і нічого, відлежався тиждень – і вперед...
КИЦЯ. Подумаєш, із четвертого! З четвертого кожен дурень стрибне. А от Рудик падав із шостого – і жодної подряпини.
КІТ. Важливо, не з чого впасти, а як долетіти.
КИЦЯ. Маєш рацію. А вони взагалі нічого не кумекають у падінні!
КІТ. Дикий народ... Мене більше цікавить, куди подівся Рудик із сметаною?
КИЦЯ. А раптом він десь зірвався?
КІТ. Та ну – він тут всі труби знає як облуплені. Лазив-перелазив.
КИЦЯ. Так то сам, а то зі сметаною. Я вже хвилююсь. І ще цей перед очима тиняється туди-сюди, аж на нерви діє. От усе-таки цікаво, чого він від неї хоче?
КІТ. А що тут довго гадати? Чого нестарий чоловік може хотіти від симпатичної жінки?
КИЦЯ. Це ти все тільки про одне думаєш. Я певна: тут усе складніше. Та і він їй не подобається - лише дратує.
КІТ. Ставлю два риб'ячі хвостики проти одного, що він її укоськає...
КИЦЯ. Ти програєш.
Знову ховаються.
Сходинка 4.
Вона іде до будки, заходить за неї, помічає Тіло і скрикує.
ВІН. Що сталось?
ВОНА. Ходіть-но сюди...
ВІН (підходячи). Чого ви так кричали?
ВОНА. Що це таке? (Злякано, тихо). Хто це?
ВІН. Так... (Розглядає.) Щось таке... Ноги. Руки. За зовнішніми ознаками схоже на людину. І скоріше чоловік, ніж жінка, хоча - все може бути...
ВОНА. Воно живе?
ВІН. А чого ви мене питаєте? Помацайте йому пульс, то й будете знати.
ВОНА. Ой, ні. Я боюсь. Може, краще ви? Ви ж усе-таки чоловік, я сподіваюсь, хоробрий чоловік.
ВІН. Щойно я був нестерпним, а тепер уже хоробрий – яка стрімка переміна!
ВОНА. Ну вибачте, не ображайтеся.
ВІН. Гаразд, тоді відійдіть трохи далі, як ви така ляклива.
Вона відходить. Він оглядає тіло, не особливо ретельно. Повертається до неї.
ВІН. Знаєте, я зараз скажу щось не вельми приємне. Тільки ви не хвилюйтесь. (Тихо). Здається, це труп.
ВОНА. Мамо! (Відвертається.) Ви певні?
ВІН. Принаймні, жодних ознак життя він не подавав.
ВОНА. А як він тут опинився?
ВІН. А чого ви мене все питаєте? Я що, довідкове бюро по трупах?
ВОНА (відступає, тихо). Це ви його... убили?
ВІН (наступає). Я? Чого це раптом я?
ВОНА. А хто?
ВІН. Звідки я знаю? Я вам що, довідкове бюро по вбивцях?
ВОНА. Не підходьте...
ВІН. Помилуйте, невже я схожий на вбивцю? (Робить крок їй назустріч).
ВОНА. Стійте там...
ВІН. Ну стою...
ВОНА. А чим ви доведете, що не вбивця?
ВІН. А чого це я маю вам щось доводити? У нас же презумпція невинності... Тобто, як її там... І взагалі, вам яка різниця? Чого ви боїтеся? Ви ж однак за п'ять хвилин покійниця.
ВОНА. Ви що, хочете і мене?
ВІН (наступає). Я – вас?! Ви ж самі хотіли кинутися з даху. Я й зауважив про п'ять хвилин.
ВОНА. І я не хочу збавити ці останні хвилини в компанії з трупом і вбивцею.
ВІН. Та ніякий я не вбивця, скільки можна повторювати?!
ВОНА. А як ви тут опинилися? Сам, уночі, на даху? Га?
ВІН. Я? Просто... ремонтую антени.
ВОНА. Вночі?
ВІН. А що? Уявляєте, люди тільки-но зібралися відпочити після трудового дня, а тут бац – телевізори не працюють. Катастрофа!
ВОНА. А ви не відпочиваєте після трудового дня?
ВІН. У мене нічна зміна. До речі, ніч - найкращий час для ремонту антен. Вдень сонце сліпить, мухи літають, ворони над вухом каркають.
ВОНА. А, так вам ворони заважають?
ВІН. Звичайно, вони порушують електромагнітне поле, створюють додатковий звуковий фон.
ВОНА (насмішкувато). Зрозуміло. І ви ремонтуєте у повній темряві?
ВІН. Справжньому фахівцю необов'язково бачити очима. Антену треба відчувати як жінку - на дотик, на запах...
ВОНА. На смак...
ВІН. На смак... Ні, на смак не треба. І до того ж у мене є ліхтарик. І взагалі, що ви мені допит влаштовуєте? Якщо хтось із нас і схожий на вбивцю, то це ви!
ВОНА. Я? Чого це раптом я?
ВІН. А чому ви тоді надумали з даху стрибати?
ВОНА. Ви все одно не зрозумієте.
ВІН. Та не такий вже я недоумкуватий. Може, я й здаюся таким у місячнім сяйві, але вдень я виглядаю розумнішим Чесно. І як розумна людина, я користуюсь логікою: якщо на даху крім нас двох нікого немає, а я не вбивав, то, значить, це були ви. У вас була можливість, був час...
ВОНА. А мотив? Який мотив?
ВІН. Звідки я знаю. Ну, може, сходив хлопець раз наліво – а ви жінка імпульсивна...
ВОНА. Та я вперше його бачу!
ВІН. Ви ще скажіть що на даху опинились випадково.
ВОНА. Ні, на даху не випадково.
ВІН. А просто вбили випадково.
ВОНА. Скільки разів говорити - я його не вбивала!
ВІН. Але ж труп - ось він!... Ви зрозумійте, в якій жахливій ситуації я опинився! Стовбичу на даху один на один зі свіжим трупом. Тільки-но тут хтось з'явиться, перший підозрюваний в убивстві – я, бо ви вже давно будете відпочивати під будинком... А раптом і вашу смерть теж на мене повісять? Ви свідок, і тому я вас прибрав... Чи навпаки – вас я скинув з даху, а він - свідок. Коротше кажучи, мені повний гаплик.
ВОНА. Мені все одно. (ледь не плачучи). Дайте мені спокій.
ВІН. Не дочекаєтесь... Ви замкнули двері, а тепер у кущі? Ні. Тепер я вас точно не пущу.
ВОНА. І як же ви мене не пустите, цікаво знати?
ВІН. Як-як? Дуже просто... (Стає у бойову "стійку"). Ви, випадково, дзюдо чи самбо не займалися?
ВОНА. Ні...
ВІН. А я займався.
ВОНА. Ви що думаєте, що я з вами битися буду чи що?
ВІН. Я б цього не радив. І взагалі. Я з жінками не воюю, але...
ВОНА. Звичайно, це так по-лицарськи, так по-чоловічому – напасти на слабку беззахисну жінку! Маніяк!
ВІН. Це я маніяк?! (Починає наступати на неї, вона відступає).
ВОНА. Тільки спробуйте мене зачепити, я закричу.
ВІН. Кричіть собі на здоров'я. Я вам покажу маніяка.
Він зупиняється перед нею. Пауза. Він різко цілує її в губи, вона відступає і дає йому ляпас.
Сходинка 5.
ВІН (тре щоку). Нічого собі – слабка і беззахисна, ще й травмована.
ВОНА (винувато). Вибачте... Але ви самі нарвалися.
ВІН. Послухайте, якщо ви такі тверді у своєму рішенні, одна ніч нічого не міняє. Просто одна ніч.
Погляньте, як гарно - зорі, тиша... Просто складіть мені компанію лише на ніч.
ВОНА. І ви обіцяєте, що потім не будете заважати?
ВІН. Обіцяю. Я можу навіть підшукати вам місце для падіння.
ВОНА. Я не збираюся мерзнути тут цілу ніч!
ВІН. Я можу пожертвувати вам свого плаща, щоб ви не мерзли. (Знімає плащ).
ВОНА. Не треба.
ВІН (накидає їй на плечі). Треба, ще й як треба. Ви ж тремтите як лисий цуцик. Я не хочу, щоб ви до ранку геть задубли. Хоча для вас це теж вихід із ситуації.
ВОНА. Яке до ранку? Ви що, так і будете стовбичити цілу ніч? Шукайте інший вихід. Може, тут є якась пожежна драбина...
ВІН. Гаразд. Якщо ви складете мені компанію. Прошу...
Вони ідуть по краю даху. Він дістає ліхтарика.
ВІН. Давайте ви будете світити, а я дивитися.
Вона світить, а він обстежує край.
ВІН. Ось бачите - тут теж стрибати незручно – гаражі. Можете впасти і пролежати бозна скільки.
ВОНА. Ви гадаєте, не буде видно?
ВІН. Краще не ризикувати. А тут точно не можна – заплутаєтесь у гілках.. Ви вибрали невдалий дах.
ВОНА. Я його не вибирала.
ВІН. І дарма... (Хапається за потилицю й дивиться вгору). Здається, крапля...
ВОНА. Я нічого не відчуваю. Ой...
ВІН. І на вас теж? До речі, у вас є парасолька?
ВОНА. Звичайно, парасолька найпотрібніша річ для самогубців.
ВІН. Шкода. І в мене теж немає. А дощик намітився не слабенький.
Чути звуки вітру і дощу, спершу маленького.
ВОНА. Шукайте швидше вашу кляту драбину!
ВІН. Драбина від нас не втече. (Звук дощу дужчає). Побігли туди.
Хапає її за руку і тягне до будки, вони ховаються під навісом.
ВІН. До речі, як вас звати?
ВОНА. Навіщо це вам?
ВІН. Я все розумію, порядні жінки з незнайомими не знайомляться, але якщо вже так склалося...
ВОНА. Та як хочете, так і звертайтеся.
ВІН. Добре, тоді я буду називати вас Вікою.
ВОНА. Ой, ні, тільки не Вікою!
ВІН. Чому?
ВОНА. Просто у мене погані асоціації.
ВІН. Добре, може тоді Пронею?
ВОНА. Ви що, знущаєтесь?
ВІН. Старовинні імена вам теж не подобаються. А як стосовно Ліліани?
ВОНА. Не треба.
ВІН. ОК, буду величати вас "пані Інкогніто", а я буду для вас "пан Невідомий". Годиться?
ВОНА. Мені все одно.
Пауза. Він вдивляється в небо... Вона охопила коліна руками.
ВІН. Може, ви все-таки спробуєте розповісти мені, що трапилось? Іноді людині треба просто поплакатися в камізельку, зовсім сторонню...
ВОНА (іронічно). І ви мужньо виставляєте себе в кандидати на роль камізельки?
ВІН. А ви, зазвичай, проводите кастінг на цю роль?
ВОНА. Ні. Зазвичай мені не потрібні камізельки. Ви ж мені не розказуєте, що ви тут робите.
ВІН. Чому не розказую? Я ж уже казав - через антену.
ВОНА. Тоді вважайте, що і я через антену.
ВІН. Не зрозумів...
ВОНА. А що тут незрозумілого? У мене в домі не працює антена, а я без телевізора просто жити не можу. Такий теле-зомбі, теле-зомбічка.
ВІН. Ви що гадаєте, на тому світі краще працюють телевізори?
ВОНА. Не знаю, я там ще не була.
ВІН. Повний абсурд.
ВОНА. А ви гадаєте, ваша версія не абсурдна?
ВІН. Один – один?
ВОНА. Я з вами грати не збираюся.
ВІН. Якщо ви не хочете говорити. Можете просто помовчати. Іноді цього теж хочеться. От дивна річ – мовчати важче, ніж говорити. Рідко з ким так щастить... Хочете спробувати?
ВОНА. Ні... Я хочу, щоби скінчився нарешті цей клятий дощ!
Чути грім, блискавка.
ВІН. Обережно, пані. Раптом якийсь Зевс чи Перун візьме та пристукне нас своєю десницею...
ВОНА. Це буде чудово.
Замовкають. З-за куліс визирають коти.
КИЦЯ (вочевидь мерзне). Он тобі твої хмари! Бачив?
КІТ. Вони такі ж мої, як і твої. Я їх не наганяв.
КИЦЯ. Ти казав, буцімто все одно – хмари не хмари. Терпіти не можу дощу.
КІТ. Ти з такими претензіями, нібито я його замовляв. Особисто.
КИЦЯ. А потім волочитися калюжами – уявляєш, якого я буду кольору? Бр-р-р...
КІТ. Може, приєднаємося до цих типів під будкою?
КИЦЯ. Я пас.
КІТ. Там сухіше.
КИЦЯ. Це небезпечно.
КІТ (мрійливо). А раптом вони щось дадуть? Ковбаски чи сальця...
КИЦЯ. Угу, доженуть і ще дадуть. Вони ж обоє як на голках. Я аж звідси відчуваю дику нервову напругу. Шалений запах тривоги. А ти, хіба ні?
КІТ (вдихає повітря). Я відчуваю їхнє збудження..
КИЦЯ. Тим більше... Подумай сам, якби ти уламував котрусь фіфу, а до тебе б причепився якийсь тип, щоб ти зробив?
КІТ. Я б розідрав йому пику! (Пауза). А тривога іде від тебе, мала...
КИЦЯ. Можливо... Я хвилююсь за Рудика. Де він швендяє?
КІТ. Може, загуляв...
КИЦЯ. Слухай, ти хоч іноді думаєш про щось інше?
КІТ. Ревнуєш?
КИЦЯ. Та ну тебе . Я боюся, що з ним щось сталося. Може, ти підеш подивитися?
КІТ. Куди? Куди я піду? Ти знаєш напрямок?
КИЦЯ. Ні...
КІТ. Ото ж бо. Навіщо робити зайві рухи?
КИЦЯ. Ти таке ледащо – ховайся! Давай хоч обійдемо навколо даху, подивимось.
КІТ. А як же дощ?
КИЦЯ. Все одно вже мокрі як хлющ. Ходімо.
Киця іде вглиб, тягнучи за собою Кота. Зникають.
Сходинка 6.
ВОНА. Послухайте, якщо ні ви, ні я не вбивали, то хто вбивця? Де він?
ВІН. Звідки я знаю? Я що, сторож вашому вбивці?
ВОНА. Може, він десь тут ховається?
ВІН. Де тут ховатися?
ВОНА. Не знаю. Десь там... (Показує невиразно).
ВІН. А навіщо він вам треба?
ВОНА. Він може прибрати небажаних свідків. Тобто мене чи вас.
ВІН. То й що? Виконає за вас вашу роботу.
ВОНА. Все одно страшно.
ВІН. Добре, якщо ви будете сидіти тут, я обійду дах. Даєте слово?
ВОНА. Даю. (Він підводиться). (Іде). Почекайте!
ВІН. Що таке?
ВОНА. А якщо поки ви там, а він сюди?
ВІН (вертається). Гаразд, я дам вам свищика. (Дає). Якщо когось побачите, свистіть – і я прибіжу.
ВОНА. Добре.
Він іде, Вона сидить, спостерігаючи за ним, оглядається в різні боки. Раптом бере свищика і свистить, Він прибігає на її свист.
ВІН. Що таке?
ВОНА. Просто цей (показує на тіло), здається, поворухнувся.
ВІН (іде до тіла, оглядає). Мабуть, це вітер.
ВОНА. А ви? Як ваша розвідка?
ВІН. Там нікого немає. Так що можете розслабитися.
ВОНА. То що, продовжимо пошуки драбини?
ВІН. Знаєте, я згадав, що в будинках такої конструкції немає пожежних драбин.
ВОНА. Послухайте, я оце, чесно кажучи, не дуже розумію, а чим моя присутність вас рятує?
ВІН. Як чим? Ви – мій свідок.
ВОНА. Нічого подібного! Нас можуть прийняти за спільників.
ВІН. То що ви пропонуєте?
ВОНА. Може, інсценізувати його самогубство? Скинути з даху?
ВІН. Угу, він лежить собі скинутий, а ми на даху стовбичимо тепленькі – так нас і пов'яжуть. (Пауза).
ВОНА. От якби у нас був пістолет, тоді б ми вклали йому в руку і вистрелили у скроню – слідчі побачать дірку в голові, і вже не будуть розбиратися, від чого він помер насправді... Але пістолета у нас немає.
ВІН. Це у вас немає. (Дістає пістолет).
ВОНА. Це справжній?
ВІН. Ні, іграшка. (Жартома націлює на неї). Піх-пах.
ВОНА. А навіщо вам пістолет?
ВІН. Для самооборони.
ВОНА. Він заряджений?
ВІН. Заряджений. А що?
ВОНА. А можна подивитися? Будь ласка...
ВІН. Ні, не можна. Я неврівноваженим жінкам зброю не даю...
ВОНА. А... це правда, не ви його убили? Ви не бійтеся, я вас не викажу.
ВІН. Ні.
ВОНА. А жаль... (Пауза.) Просто для мене було б краще, якби ви справді його вбили.
ВІН. Чому це краще?
ВОНА. Просто, це означало б, що ви маєте досвід в таких справах. Розумієте. Мені насправді важко на це зважитися... Якщо все-таки після смерті щось є... А самогубство - гріх.
ВІН. Я все це розумію, але навіщо мені вбивати?
ВОНА. Так ви рятуєте мені душу, якщо вона є.
ВІН. Слухайте, якщо ви така сильно віруюча, то якого біса ви зібралися на себе руки накладати?
ВОНА. Та яка з мене віруюча? Я просто боягузка. Я б хотіла найняти кіллера. Тільки ж де його візьмеш? Вони реклами в газетах чи Інтернеті не дають...
ВІН. То вам потрібен кіллер?
ВОНА. Мені потрібна людина, яка добре володіє зброєю...
ВІН. До речі, ви знаєте, що робота кіллера – дуже дорого коштує?
ВОНА. Звісно, знаю...
ВІН (іронічно). І чим же платити збираєтесь, пані, золотом чи діамантами?
ВОНА. На жаль, із золота у мене лише маленький ланцюжок. Ось... (Показує на шиї). Але я можу розплатитися квартирою. У мене хороша однокімнатна... Вікна на сонячний бік. Велика кухня...
ВІН (саркастично). А коридор?
ВОНА. Коридор, правда, вузенький, але окремі туалет і ванна.
ВІН. Це вже щось. Але це треба заповіт оформлювати у нотаріуса...
ВОНА. А якщо я напишу від руки з підписом і датою? По-моєму, таке вважається дійсним. Остання воля...
ВІН. Справді спокусливо. Але тоді це треба робити не тут і не зараз. Варто все обміркувати, щоб відвести підозру. Потрібне якесь урвище чи каналізація, а, може, криниця...
ВОНА. То ви згодні?
ВІН. Я ще нічого не сказав... Іще одне. Я маю знати, що ви маєте вагому причину піти з життя. Якщо у вас справді безвихідь, то я зроблю добру справу. А інакше...
ВОНА. Гаразд, я спробую... Але якщо і ви розкажете правду, чому тут опинилися.
ВІН. Згода. Але ваш крок – перший.
ВОНА. Добре... (Пауза).
Сходинка 7.
ВІН. Боже, ви вся тремтите.
ВОНА. Холодно...
ВІН. Давайте, я дам випити чогось гаряченького. (Дістає термос, наливає). Випийте - для драйву...
ВОНА. Що це?
ВІН. Не ціаністий калій і не миш'як. (Блазнює). Чи для вас це погана новина? Ну вибачайте, пані, отрути не тримаємо. Чим багаті, тим і раді...
ВОНА (сідає поруч і бере в руки чашку). Так що це?
ВІН. Це вас зігріє.
ВОНА (робить ковток і тут же прибирає чашку, поперхнувшись). Ви що?! Це ж горілка!
ВІН. Це не горілка, а самограй.
ВОНА. Заберіть від мене цю гидоту...
ВІН. Нічого не гидота, цілком пристойний напій. От скажіть, хіба не зігріло?
ВОНА. Трохи. А навіщо ви тримаєте його у термосі? Для конспірації?
ВІН. Якої ще конспірації?
ВОНА. Ну, може, від жінки ховаєте?
ВІН (сміється). Ні, просто, щоб він був холодним, терпіти не можу теплого...
ВОНА. Ясно. (Сміється). Просто я ніколи не пила самогону з термосу...
ВІН. От бачите, скільки ви всього в житті ще не пробували, а збираєтеся... невідомо куди. Так чого ви туди збираєтесь?
ВОНА. Просто... Мені не хочеться жити. Взагалі. От ніякої радості від життя.
ВІН. Це все абстракція. Ви мені факти давайте: фах, робота, сімейний стан.... Що у вас сталося? Всі родичі померли, дім обвалився чи дах поїхав? Роботи нема? Пухнете з голоду? Що?!
ВОНА. Родичі живі, дім на місці, робота є... Але краще б її не було.
ВІН. Що, шеф садист?
ВОНА. Та ні... Просто, працюю я зовсім не за фахом.. Я історик. Начиталася в дитинстві історичних романів... Хотіла відкривати нові цивілізації! А коли я потрапила в археологічну експедицію... Всю романтику як вітром здуло. Це просто жах. Доводилося копати, мести, порпатися в бруді і зотлілих кістках. І ще плюс спека, пилюка, ніяких зручностей. Рутинна дурна робота. До того ж у місцях, де все цікаве викопали до тебе. Так що з археологією я розпрощалася...
ВІН. То ви така пані-білоручка? У історика ще багато можливостей.
ВОНА. Потім я пішла працювати в історичний музей, водила екскурсії.
ВІН (блазнюючи). Так це ж чудово! Така шляхетна місія! Просвітництво!
ВОНА. Знущаєтесь? Щодня як папуга повторюєш один і той самий завчений текст, який все одно ніхто не пам'ятає і який нікому не потрібен. Мені стало здаватися, що й сама я почала перетворюватися на музейний експонат. А потім ця жалюгідна платня... Так остогиділи тотальні злидні і зашивання стрілок на панчохах. Це так принизливо.
ВІН. Прямо "руки затерпли, злипаються віченьки. Боже, чи довго тягти? З раннього ранку до пізньої ніченьки голкою денно верзти?" Не робіть з мухи гіпопотама. Ваші страждання просто кумедні...
ВОНА. Ви ж хотіли фактів!
ВІН. Панчохи... Мабуть, натягали на себе міні спідниці?
ВОНА. Я люблю довгі сукні!
ВІН. Мила пані, у довгих - стрілок не видно! А якщо і видно, то хіба що тим, хто валяється у калюжах чи ремонтує каналізаційні люки... Ви переживаєте з приводу їхньої думки про стан ваших панчіх?
ВОНА. Ви просто нестерпні.
ВІН. А ви непереконливі... І чим ви тепер займаєтесь?
ВОНА. Переселенням душ...
ВІН. Оце цікаво. Індуїзм?
ВОНА. Та ні, все простіше... (Пауза.) Я займаюсь переселенням душ разом із тілами. Працюю в агентстві нерухомості... Знаєте, навіть учорашні друзі все частіше дзвонять тоді, коли потрібно щось продати чи купити. Я раніше не помічала, скільки людей незадоволені тим, де вони живуть. Багатьом, здається, поміняєш місце – і все зміниться. А міняти треба щось інше. Від себе не втечеш...
ВІН. Вам не подобається ваша робота?
ВОНА. Я її ненавиджу.
ВІН. Але крім роботи? Невже з вами нічого не відбувалося?
ВОНА. Відбувалося. Але нічого особливого.
ВІН. Все-таки спробуйте...
ВОНА. Просто, я закохалася. Мені ніколи не було так добре... Навіть просто від його присутності, від звуку його голосу, від зітхання, від того, як він усміхається... Це була просто фантастика. Від одного дотику я летіла в якусь п'янку прірву. Все було для мене іншим – з присмаком його. Я стала помічати світ. Запахи, звуки, речі – все стало незвичайним, солодким, хмільним... А ще він писав музику. Гарну музику... От послухайте: (наспівує мелодію) та-та-та-та-та-та-та-та...
ВІН. Знаєте, по-моєму, це Моцарт.
ВОНА. Може, це я щось наплутала... Зрештою, це неважливо. Одне слово, я любила.
ВІН. А він?
ВОНА. Казав, що любить, а я то вірила йому, то не вірила... (Пауза).
ВІН. З'явилась інша?
ВОНА. Звідки ви знаєте? (Той знизує плечима). Я розумію, це банально. Я її бачила... Якби хоч красуня, а то так - нічого особливого. До того ж лінива, бездарна і вульгарна міщанка. Почалися нескінченні обмани, образи, порожні обіцянки, мовчання без причин. Мені було боляче, безумно боляче – боляче без нього, і боляче від кожного дотику до нього. Я потрапила в пекло. Справжнє пекло, з якого немає виходу! Я сказала, що більше так не можу. І він пішов до неї... А сьогодні я побачила їх удвох на вулиці. Мені стало так гидко, як від чужої брудної ложки... Навіщо жити в пеклі?
ВІН. Прийде інше кохання.
ВОНА. Я більше не вірю в кохання. Воно померло. Моє життя стало порожнім і безколірним. Мені боляче жити. Нестерпно... Чого ви посміхаєтесь? По-вашому, це смішно?
ВІН. Ні-ні... Я радію. Знаєте, я думав, що таких жінок уже просто не буває.
ВОНА. Яких таких? Наївних? Дурних? Ну так подивіться! Скоро не залишиться...
ВІН. Ні-ні. Просто безрозсудних. Сучасні жінки такі цинічні й меркантильні. От навіть узяти кохання. Чоловік ставиться до цього просто – це добре саме по собі. А жінка підсвідомо чекає за це якоїсь платні – у вигляді подарунків, квітів, зрештою, одруження...
ВОНА. Просто жінка чекає від чоловіка уваги. Як знак того, що він її любить, а не використовує як шматок м'яса для миттєвого вдоволення голоду...
ВІН. По-моєму, якщо жінці не дали відчути, що її люблять у той момент, коли її таки люблять, то ніякі "знаки" потім уже не поможуть... А взагалі, ви для мене – відкриття. Я гадав, що такі жінки, котрі вмирають від кохання, просто вимерли, як мамонти.
ВОНА. Мамонти вимерли від холоду...
ВІН. Я ж і кажу. Від холоду. Це такі жінки, які не виносять душевного холоду. Вони накладали на себе руки, тому не залишали нащадків – от їх і не стало.
ВОНА. Так я по-вашому, щось на кшталт динозавра?
ВІН. Ви чудо... Але з моїм щастям, така жінка кохає іншого?
ВОНА. Уже не кохаю... (Пауза, він робить крок назустріч.) То ви стріляти будете?
ВІН. Стріляти? Куди?
ВОНА. Як куди? Сюди (показує на серце).
ВІН. А-а... Я й забув... Ні, ви мене не переконали.
ВОНА. Чому?
ВІН. Ви хочете зробити боляче йому своєю смертю. Але вам це не вдасться.
ВОНА. Чому?
ВІН. Тому що він вас не любить. І йому все одно – будете ви жити чи ні. От якби померла та, інша жінка, до якої він пішов... Тоді, можливо, його б і пройняло...
ВОНА. Мені сподобалась ваша ідея...
ВІН. Яка ідея? Ви що, хочете її того?
ВОНА. Не я, а ви. У вас є досвід і зброя. А я можу асистувати, стояти на шухері...
ВІН. Який шухер? Це ваша суперниця і ваші проблеми!
ВОНА. Ви про платню переживаєте? Не хвилюйтеся, у мене ще дача є, 20 кілометрів від міста, правда, зручності у дворі, але поруч ліс і озеро...
ВІН. Та не треба мені ваша заваляща дача. Заспокойтеся.
ВОНА. Вона не заваляща...
ВІН. Знаєте, у мене для вас краща пропозиція...
ВОНА. Вбити його? У мене більше нерухомості немає. Жодного квадратного метра... Хоча за нього я б дала хіба що собачу будку.
ВІН. Ні, зачекайте з вашими вбивствами і кубометрами... Просто терористка якась. Сядьте. (Вона сідає поруч. Пауза). Може, перейдемо на ти?
ВОНА. А що, це така пропозиція, що можна тільки на ти?
ВІН. Це саме така.
ВОНА. Можна і на ти.
Сходинка 8.
ВІН. Тобі як, з передмовою чи зразу про суть?
ВОНА. Обійдусь без передмов.
ВІН. Добре. (Пауза). Давай покохаємось.
ВОНА. (Зітхає, пауза). Послухай, я що, справді так погано виглядаю?
ВІН. Погано? Чому погано? Навпаки...
ВОНА. Я виглядаю так, ніби мені можна так запросто сказати просто на вулиці...
ВІН. На даху. Ми на даху.
ВОНА. Тим більше...
ВІН. А, тобі не подобається місце? По-моєму, оригінально.
ВОНА. Ні, місце чудове. Просто так не можна. Ми навіть не знайомі...
ВІН. Я пробував познайомитися, ти сама не захотіла! Я можу представитися...
ВОНА. Не треба. Ти що, не розумієш, що це образливо?
ВІН. Що ж образливого в тому, що ти мені подобаєшся?
ВОНА. Просто, є такі наївні чоловіки, які вважають, що всі проблеми у жінок від того, що з ними не кохаються. Чи погано кохаються.
ВІН. Я цього не казав. Але щось у цьому є...
ВОНА. Якби все було так просто.
ВІН. А це просто. Відпусти себе. Спробуй...
ВОНА. Ти кажеш це так запросто, ніби пропонуєш покурити.
ВІН (вмощується поруч). Просто я не маю часу. А якщо ти вранці стрибнеш з даху?
ВОНА. Може й раніше.
ВІН. От бачиш? Ти сама не лишаєш мені виходу. Мені доводиться перестрибувати з першого етапу на третій, промайнувши другий. Якби все було нормально, я б запросив тебе до якоїсь кав'ярні, говорив компліменти, дарував троянди...
ВОНА (іронічно). Джентльменський набір: квіти, шампанське, легка музика...
ВІН. Ти не любиш троянди.
ВОНА. Справді, не люблю.
ВІН. Дай-но я спробую вгадати, які ти любиш. Не гладіолуси, не гербери. Лілії – навряд... Мабуть, гіацинти?
ВОНА. Як ти вгадав?
ВІН. Не знаю. Ти на них схожа, не на самі квіти, а на запах.
ВОНА. Ти вмієш говорити образно? Ніколи б не подумала.
ВІН. Просто ти ще мало мене знаєш. Я навіть вірші знаю. Хочеш, щось прочитаю?
ВОНА. Я ненавиджу погані вірші. Повбивала б тих, хто їх пише.
ВІН (іронічно). Ого! А тих, хто їх читає?
ВОНА. Ні...
ВІН. Уже легше. А раптом тобі сподобається?
ВОНА. Сумніваюсь. Але ти можеш спробувати...
Він підводиться, ходить нервово. Нарешті зупиняється.
ВІН. А нічого не сталось.
Просто ночі прийдуть,
І бажань стане мало.
І загубиться путь
До високого неба
Серед білих рівнин,
Де і сонця не треба,
Лишень місяць один. (Пауза).
ВОНА. Це твоє?
ВІН (пауза). Ні. Своє я б не ризикнув тобі читати. А що, ти хочеш убити автора?
ВОНА. Ні...
ВІН. Значить, сподобалось?
ВОНА. Не фонтан, але щось у цьому є...
ВІН. Уже тепліше. А хочеш музику?
ВОНА. Музику? Тут, на даху? Звідки?
ВІН. У мене є для цього чарівна паличка. Чекай... (Порпається у своїй сумці, дістає паличку, змахує). Крібле, крабле, бумц! (Звучить музика).
ВОНА (намагається подивитися, що там сховано). Шахрай ти! Плеєра приховав?
ВІН. А пані піде танцювати з шахраєм?
ВОНА. З тобою не хочу...
ВІН. Крім мене тут тільки цей тип (показує на тіло). І я по очах бачу, що ти хочеш зі мною, а не з ним...
ВОНА. Тут темно, і ти не можеш бачити.
ВІН. А очі в тебе блищать, як у кицьки. Ходімо...
ВОНА. Ти забув про мою травмовану ногу.
ВІН. Від брейк-дансу звільняєшся. Будемо танцювати дуже повільно і обережно. Я буду підтримувати тебе, де тільки можна. Я можу навіть пошкутильгати за компанію. Хочеш?
ВОНА. Ні. (Тягне її за руку, вони починають танцювати повільний танець.)
ВОНА. Так дивно...
ВІН. Це ж добре, коли дивно... Ти мені дуже подобаєшся, пані Інкогніто. Боюся, я починаю в тебе закохуватися...
ВОНА. І чому ж ти боїшся?
ВІН. Я не хочу тебе втрачати...
Деякий час вони танцюють. Музика уривається. Він кидається до сумки.
ВОНА (зупиняє його). Не треба більше. (Іде і сідає).
ВІН. Як хочеш... Слухай, дай мені свою руку...
ВОНА. Навіщо?
ВІН. Я можу поворожити...
ВОНА. А ти, правда, вмієш?
ВІН. Трішечки... (Розглядає її руку, водить по ній пальцями). Лінія життя у тебе дуже довга... Ледь на той бік не вилазить. А це лінія кохання... Бачиш, яка велика. А дітей - ціла купа... Оці всі рисочки – то дітки...
ВОНА. Брехун ти. (Відсмикує руку).
ВІН. Так брехун чи шахрай? Ти якось визначся.
ВОНА. І брехун, і шахрай.
ВІН. Угу, іще хам... Щастить тобі на нові знайомства. (Бере її руку й цілує, тихо). Не забирай, будь ласка, руку... Ти можеш зупинити мене, коли захочеш, чуєш? Не бійся. Все буде добре...
Він пестить її, потім підхоплює на руки і відносить углиб. З'являються Коти.
КІТ. От бачиш, він таки укоськав її, а ти не вірила.
КИЦЯ. Не діставай.
КІТ. Чого це? Ти програла! З тебе рибка.
КИЦЯ. Уже рибка? Щойно був тільки хвостик. І потім – я ні в що не грала.
КІТ. Ти не сказала "ні". І додала ще: "Ти програєш!"
КИЦЯ. Це ще непевно, що там у них... таки складеться... щось путнє... Вона думає про іншого. І взагалі уся на голках.
КІТ. Як сумніваєшся – можемо піти і подивитися.
КИЦЯ. Брр... Який ти похабник! Я не піду.
КІТ. Ти боїшся, що я виграв?
КИЦЯ. Ні, мені все одно, виграв ти чи ні. Я не піду. Це брудно – підглядати.
КІТ. Ой, які ми ніжні.
КИЦЯ. А навіть, якщо й так, хіба це доказ? Це просто відчай. Ілюзія несамоти.
КІТ. Можливо. Але все-таки...
КИЦЯ. Знаєш, мені шкода людей.
КІТ. Чому?
КИЦЯ. Коли кохатись можна не отак от зрідка, як у нас, а щодня – це ж можна збожеволіти від бажання...
КІТ. По-твоєму, кохання – це божевілля?
КИЦЯ. Не знаю. Зараз я божеволію від чекання. Якщо Рудик не з'явиться ближчим часом, я сама стрибну з цього клятого даху!
КІТ (зітхає). Мене ти так ніколи не чекала.
КИЦЯ. Ніколи... Що правда, то правда.
Ідуть зі сцени.
Пауза.
Тут, якщо дуже треба, може бути антракт. В кожному разі має бути якась пауза і затемнення. Краще, щоб те, відбулося між людьми – лишалося під питанням.
ІІ ДІЯ.
Сходинка 9.
З-за будки загорнута в плащ трохи нерівною ходою на авансцену чимчикує Вона. За нею трохи на віддалі йде Він. Вона зупиняється біля краю і починає досліджувати підлогу – нахиляється, щось розглядає, підводиться тощо.
ВІН. Що ти робиш?
ВОНА. Шукаю ключ... Де він міг подітися?
ВІН. Тобі присвітити ліхтариком?
ВОНА. Присвіти. (Він шукає і дістає ліхтарика). Ти так питаєш, ніби я шукаю його для себе.
ВІН. А що, невже для мене? (Направляє ліхтарика на неї). Ти хочеш спровадити мене звідси?
ВОНА (ховається від ліхтарика). А хіба ти не цього хотів?
ВІН. Ще зовсім недавно я хотів цього, а тепер... Я хочу щоб цей ключ був потрібен нам обом.
ВОНА (іронічно). Серйозно? Тоді шукай, чого стоїш?
Якийсь час повзають по даху. Потім Він сідає на край.
ВІН. Слухай, у тебе дивна реакція. Ти завжди після цього кидаєшся щось шукати?
ВОНА. Ні, таке зі мною вперше. І взагалі, я в шоку.
ВІН. Від мене?
ВОНА. Від себе. Незнайомий чоловік... Я ж нічого не знаю про тебе.
ВІН. І що ти хочеш про мене знати?
ВОНА. А коли ти останній раз був із жінкою?
ВІН. Ну і питаннячка у тебе...
ВОНА. Давно?
ВІН. Чому ти так вирішила?
ВОНА. Просто ти такий... Я не можу цього пояснити... Я так відчула.
ВІН. Тобі щось не сподобалось?
ВОНА. Ні. Навпаки.
ВІН. Тоді, може, обійдемося без питань?
ВОНА. Іще одне! Ти не одружений?
ВІН. Зараз ні.
ВОНА. Ви розійшлися?
ВІН. Так.
ВОНА. Чому?
ВІН. Просто, люди живуть, змінюються... Я був захоплений роботою, вона не бачила мене цілими днями, ми ставали чужими... А потім я забув про її день народження... Вона дуже образилась.
ВОНА. Я думаю...
ВІН. Я прийшов пізно ввечері, а на столі записка – вона зібрала речі й пішла.
ВОНА. І з того часу ти...
ВІН. Слухай, давай не будемо про це. Навіщо нам привиди минулого?
ВОНА. Просто для мене близькість – це відвертість. А ти весь якийсь закритий... Я не розумію тебе. Скажи, чому ти тут? Чому ти зупинив мене? Навіщо?
ВІН. Я ж уже казав тобі.
ВОНА. Я тобі не вірю.
ВІН. Ти навигадувала собі бозна-що.
ВОНА. У мене до тебе одне прохання. Дай мені будь ласка свого пістолета.
ВІН. Навіщо?
ВОНА. Просто подивитися...
ВІН. Без суїцидів?
ВОНА. Без. Обіцяю. Ти мені не довіряєш?
ВІН. Добре, тримай, тільки дуже обережно. Він заряджений.
Дістає пістолет, вона розглядає його.
В цей час знову виникають постаті Котів. Киця дивиться вниз.
КИЦЯ. Поглянь, отам от бачиш пляму? То часом не Рудик?
КІТ. Поглянь-но краще: що вони роблять...
КИЦЯ. А що?
КІТ. Тсс... (Відводить її вбік). У нього в руках пістолет...
КИЦЯ. Не у нього, а у неї...
КІТ. Це ще гірше. Вона ж така неврівноважена. Отакі жінки скажені: спершу цей, а потім той...
КИЦЯ. А чоловіки підступні: заливають про кохання, а у самих в кишені пістолет напоготові.
КІТ. Ти ж знаєш закон: якщо на сцені висить пістолет, то він обов'язково мусить вистрелити.
КИЦЯ. По-перше, не пістолет, а рушниця. А по-друге, поглянь – вона ж навіть стріляти не вміє.
КІТ. Це ще гірше. А раптом зопалу натисне на гачок – і ненароком поцілить у нас... Треба робити ноги...
КИЦЯ. Не ноги, а лапи.
КІТ. Що завгодно, тільки подалі від цих пришелепуватих типів.
КИЦЯ. Я нікуди не піду - я чекатиму на Рудика.
КІТ. Ти подивися, як хижо блищать її очі – вона щось замислила...
КИЦЯ. Він нещирий. Я це відчуваю. А я не терплю брехунів. І вона теж.
КІТ. Ну давай хоча б сховаємося за тою будкою. Ну ж бо, мала, хутчій. (Тягне Кицю вглиб).
КИЦЯ. Зараз же буде найцікавіше...
КІТ. Найцікавіше лишитися цілою. (Тягне її силоміць).
Сходинка 10.
ВОНА. Такий холодний... Я хотіла нагадати тобі про нашу угоду.
ВІН. Яку угоду?
ВІН. Ти обіцяв розповісти, що ти тут робиш. Таємниця за таємницю. Відвертість за відвертість.
Вона відступає на крок і націлює на нього пістолета ніби жартома.
ВІН. Це поганий жарт. Віддай.... (Робить крок до неї).
ВОНА. Не підходь... Він заряджений.
ВІН. Ти ж не будеш стріляти в мене.
ВОНА. Тоді не руш. Будь ласка.
ВІН. Добре, я стою. Що далі? Ми так і простовбичимо всю ніч? Гарна мізансцена. Особливо на тлі трупа.
ВОНА. Не відволікайся. Чому ти тут?
ВІН. Гаразд. (Пауза.) Я сновида, блукаю по ночах.
ВОНА. А чому ж ти тоді не в піжамі, а в плащі?
ВІН. А що тут такого? Може я заснув у плащі. П'яний був...
ВОНА. Брехня. З тебе такий же сновида як із слона балерина. І пити ти не вмієш.
ВІН. Ну гаразд... Я був у однієї жінки... Не буду називати її імені... А тут несподівано її чоловік, вона – в паніці. Не ховатися ж у шафу... То я і виліз на дах.
ВОНА. Ти ж сам зізнався, що давно не був із жінкою.
ВІН. Та нічого й не було. От що прикро. Постраждав за нізащо.
ВОНА. А термос вона тобі в дорогу спорядила?
ВІН. А до чого тут термос?
ВОНА. От і я про це. Не вписується термос... І пістолет вона дала - від чоловіка відстрілюватися?
ВІН. Ні, пістолет у мене був.
ВОНА. А чого ж ти тоді зі зброєю і відступив?
ВІН. А звідки ти знаєш, що він був неозброєний?
ВОНА. А в нього був автомат Калашникова? (Він іде, сідає). Вибухівка? Хімічна зброя? Бактеріологічна?
Ніж? Ножиці? Плоскогубці?
ВІН. Знущаєшся?
ВОНА. Намагаюсь обґрунтувати твою версію... Чого ж ти так злякався?
ВІН. Та я не злякався, просто не хотів ту жінку компрометувати...
ВОНА. То ти у нас такий шляхетний? За честь дами постраждав?
ВІН. А що, не можна?
ВОНА. Ти надивився дешевих мелодрамних комедій.
ВІН. Хіба комедія буває мелодрамною?
ВОНА. От і я про те саме.
ВІН. Чому ти мені не віриш?
ВОНА. Ти сам себе послухай. У твоєї байки така борода - аж по землі волочиться на півкілометра.
ВІН. Як тобі не подобається, то фантазуй сама собі версію.
ВОНА. Чесно кажучи, я думала, що ти злодій.
ВІН. Красно дякую. Але я недостойний такого високого звання.
ВОНА. Я тебе образила?
ВІН. А ти як думаєш?
ВОНА. Вибач... А навіщо ти говориш казна-що?
ВІН. Я більше взагалі нічого не скажу. Мені не подобається говорити під прицілом...
ВОНА. Будеш мовчати як партизан? (Пауза). Гаразд. Тримай свого пістоля. (Віддає йому пістолет. Він не бере. Тепер розкажеш? (Пауза). Будь ласочка, розкажи...
ВІН (бере пістолет) Якщо я скажу тобі правду, боюся, ти не повіриш.
ВОНА. А ти все-таки спробуй.
ВІН. Гаразд. Я тут через НЛО.
ВОНА. Чергова байка?
ВІН. Я його бачив. На власні очі. Посеред білого дня.
ВОНА. Справжню тарілку?
ВІН. Ні, по формі це була не тарілка.
ВОНА. Чашка? Чи каструлька?
ВІН. Твоя іронія недоречна. Насправді це був циліндр із металевим блиском. Воно то зависало, то рухалося миттєво – в одному місці зникало і тут же з'являлося в іншому.
ВОНА. Але ж уже довели, що це якісь атмосферні явища?
ВІН. Хто довів? Є сотні свідчень, є фотографії і відео зйомки, є показники приладів. Але все це ігнорується. Це стало табу.
ВОНА. Чому?
ВІН. Оце вже інше питання – чому. Напевно, тому, що так комусь вигідно.
ВОНА. Слухай, а чому ці, з літаючої тарілки, не пробували вступати з нами в контакт?
ВІН. Пробували.
ВОНА. З тобою?
ВІН. Якщо ти маєш на увазі, чи не вилізав звідти гуманоїд і не вітався зі мною за ручку – то ні. Цього не було. Але все-таки контакт був... Тільки подумки... Ми, люди, вступаємо в цей, так би мовити, контакт щодня, але насправді що ми знаємо один про одного? Лише якісь примарні, викривлені відбитки. А що насправді, в думках? І тоді що вважати контактом? Коли я їх уперше побачив, у мене в голові з'явилися якісь сторонні думки. Раптові і чужі. Ніби нізвідки. Думки про те, що це якась паралельна цивілізація. І вони оволоділи не тільки простором, а й часом. Я збагнув, що наша найбільша біда в тому, що ми не розуміємо часу. Ми щось плануємо і живемо в ілюзії, що так і станеться. А стається інакше. Катастрофи, хвороби, війни і просто збіг обставин. Ми живемо, ніби сліпі кошенята у цілковитій темряві майбутнього. Логіка подій часто видається незбагненною. І це ламає нас, доводить до відчаю. У цій сліпоті ми ранимо одне одного і ранимося самі... І тільки потім, озираючись у минуле, починаєш розуміти долю...
ВОНА. Але ж є люди, які розгадують майбутнє.
ВІН. Іноді – так. Але це як блискавка і електрика у дротах. Розумієш різницю? Ми знаємо закони фізики, хімії, математики, але не знаємо законів власної долі.
ВОНА. І ти хочеш сказати, що розгадав це?
ВІН. Ні, я просто збагнув, що це варто розгадувати. Може, я вибраний, щоб принести людям нове знання, вивести із пустелі сліпоти і безсилля. (вона аплодує). Ти мені не віриш? .
ВОНА. Вибач. Я помилилась – у тебе є фантазія. Ти гарно вигадуєш, але неправдоподібно... (Пауза).
ВІН. Я теж у тобі помилився. Я думав, ти інша. Ти можеш розуміти такі речі.
ВОНА. Для мене близькість – це відвертість.
ВІН. А для мене близькість - це довіра.
ВОНА. Я від тебе довіри не бачила. Тільки брехню.
ВІН. Твоя проблема в тому, що ти нікому не віриш.
Вона іде і сідає на край даху. Він лишається біля будки. На небосхилі збоку з'являється світла плямочка, так, що Вона її бачить, а Він – ні.
Сходинка 11.
ВОНА. Слухай, а що це таке? (Показує на пляму.) Отам, дивися...
ВІН. Я вже казав тобі: я не довідкове бюро.
ВОНА. Якийсь дивний циліндр. Це часом не твоє НЛО?
ВІН. Не діставай...
ВОНА. Я серйозно, ну поглянь.
ВІН. (оглядається, приголомшений, завмирає, біжить в напрямку до нього). Це воно... Чуєш? Це воно!
ВОНА. Ой... Супер!
НЛО висвічує яскравіше. Схвильований він біжить у напрямку до нього.
ВІН. Тепер віриш?
ВОНА. Слухай, це так дивно... Ой, дивися, воно рухається. Бачив?
ВІН. Бачив.
ВОНА. Ур-ра-а-а!
Вона починає бігати по сцені, стрибати від радості. А Він лише пильно дивиться на нього.
ВОНА (зупиняється). Вони за тобою? (Пауза). Ти розмовляєш з ними подумки? (Пауза). Скажи їм, щоб вони забрали і мене, чуєш? Вони ж можуть?
ВІН. Я не знаю...
ВОНА. Слухай, а може вони нас не бачать. Тут же темно. Де твій ліхтарик?
Шукає ліхтарика, вмикає, починає стрибати і танцювати з ліхтариком.
ВОНА. Ну, що ти стоїш? Подавай їм якісь знаки. Може, є якась система сигналів... Я ж не знаю, як!
ВІН. І я не знаю.
ВОНА. Ну роби хоч що-небудь!
Він бере в руки ліхтарик і починає малювати якісь лінії світлом від ліхтарика. Він захоплено виписує ліхтариком кривулі. Це схоже на шаманський танець. На сцені з'являються Коти.
КИЦЯ (показуючи в небо). Ти бачиш, бачиш, он там у небі?
КІТ. Та бачу... Ну НЛО...
КИЦЯ. Ти говориш про це так просто, як про риб'ячий хвостик.
КІТ. До речі, риб'ячому хвостику я б зрадів більше...
КИЦЯ. Господи, про що ти думаєш!
КІТ. А про що я маю думати?
КИЦЯ. А раптом це НЛО забрало нашого Рудика?
КІТ. Прикро...
КИЦЯ. Це все, що ти можеш сказати?
КІТ. Прикро, якщо і сметану забрали...
КИЦЯ. Ти просто нестерпний!
КІТ. Ти сама казала – яке свято посуху?
КИЦЯ. Ти дістав своєю сметаною!
КІТ. А ти дістала своїм Рудиком! Тобі ще до гуляння півмісяця, чого ти казишся?
КИЦЯ (відвертається). Тобі цього не збагнути!
КІТ. Все. З мене доста вашого свята! Я спускаюсь...
Розвертається і йде.
КИЦЯ. Зачекай! Я не хочу бути сама...
Киця біжить за ним. Тим часом Жінка дістає пістолет з торби. Стріляє в повітря.
ВІН. Ти що? Що ти робиш?! Дай сюди!
ВОНА (відступає). Я ж у повітря! Щоб вони почули, що ми тут...
ВІН (відбирає пістолет). Ти хочеш, щоб вони вирішили, що ми агресивні маніяки?
ВОНА. Я ж просто для звука...
ВІН. Вони його все одно не почують.
ВОНА. Так і не побачать же - з такої відстані.
ВІН. Хтозна. Може у них є сильна оптика. (Перевіряє пістолет.)
ВОНА. До речі... (Дістає підзорну трубу з його торби, тулить до очей).
ВІН (помічає трубу і раптово кричить). Поклади її! Швидко! (Він кидається до неї як тигр). Стій!...
ВОНА. Я тільки подивитися, чого ти?
ВІН. Ти осліпнеш!
ВОНА. Що?... (Випускає трубу з рук, та котиться по землі, Він підхоплює її і ховає). Як це?...
ВІН. Люди, які дивилися на НЛО в підзорні труби втрачали зір. Ти могла осліпнути! Просто оптика фокусує світло...
ВОНА. Чому ти не попередив? Чому ти не попередив?
ВІН (обнімає її). Прости, я так злякався за тебе...
Пляма світла зникає.
ВОНА. Слухай, а де воно? (Оглядаються довкола.)
ВІН. Воно може зникати і потім з'являтися в іншому місці. Це не зникнення, а просто велика швидкість.
ВОНА. Воно ж іще з'явиться?
ВІН. Можливо.
ВОНА. Давай оглянемо все довкола.
Вони блукають по даху. Він повертається назад, сідає, обхоплює голову руками. Вона підходить до нього.
ВОНА. Що з тобою?
ВІН. Вони більше не з'являться.
ВОНА. Чому?
ВІН. Я все зрозумів... Ніхто і не збирався нікого забирати. Вони просто використали мене як піддослідного кролика. Я їм не потрібен. Це кінець. А я надумав казна-що, уявляв себе вибраним, ледь не месією. Ідіот... Шматок ідіота...
ВОНА. Може, це я винна...
ВІН. Не картай себе. Просто, я помилився. Вони пролетіли... ( Іде до краю даху).
ВОНА. Що ти збираєшся робити? Агов...
ВІН. Гадаєш, суїцидальні настрої заразні? Передаються повітряно-крапельним шляхом? Чи ще якимось?
ВОНА. Я серйозно. Що ти задумав?
ВІН. Не бійся - я не стрибну. Просто те, чим я жив останні два роки – обвалилося... І зараз – така порожнеча. Майже як тут, за краєм даху. Розумієш, я розробляв одну теорію швидкості. Ці НЛО рухаються точно по моїй теорії, розумієш?
ВОНА. Ти вчений?
ВІН. Можна сказати і так. Я пробивав цю теорію, писав статті, подавав на гранти, показував усі розрахунки, але в інституті, де я працював, її не сприйняли всерйоз. Для підтвердження теорії необхідна лабораторія, спеціальні прилади, дослідження. Одне слово – кошти.
ВОНА. Ти маєш розгадати цю таємницю. Тоді ти зможеш говорити з ними як рівний з рівними, розумієш?
ВІН. Нічого я вже не розгадаю...
ВОНА. Якщо хочеш, я можу допомагати тобі. Звичайно, якщо... якщо я тобі потрібна...
ВІН. Ти мені дуже потрібна...
ВОНА. Знаєш, я вже не хочу стрибати. Я хочу розгадати цю таємницю. З тобою.
ВІН. А якщо ти в мені розчаруєшся?
ВОНА. Я в тебе вірю. Ти не маєш права здаватися. Чуєш?
ВІН. Знаєш, з тебе б гарна жінка декабриста вийшла... Ти хороша, дуже хороша, особливо коли не стрибаєш з даху. Просто мені зараз дуже погано...
Пауза. Він відходить від неї. Вона блукає по даху, підходить до "трупа", нахиляється, розглядає.
Сходинка 12.
ВОНА. Знаєш, по-моєму, це манекен! Боже, які ми ідіоти... Прийняти манекен за людину! Слухай, але тепер ми вільні!
ВІН. Від чого?
ВОНА. Як від чого? Від трупа. Від небезпеки арешту. Тільки як ми все-таки виберемося з цього даху?
(Пауза. Вона нервово ходить по даху). У мене ідея. Давай щось підпалимо. Тоді хтось викличе пожежників – і нас знімуть. О, можна підпалити цього манекена.
ВІН (розглядає манекена). Ні, мені шкода манекена. Така гарна робота. Чекай...
Він збирає щось горюче (наприклад, папірці), вона допомагає. Він підпалює, разом дивляться на вогонь.
В цей час з динаміків з боку будки чути пронизливий жіночий голос, котрий звучить, наче в мікрофон.
Сходинка 13.
ГОЛОС. Увага! Загасіть вогонь на майданчику! Негайно припиніть! Живий вогонь заборонено за правилами безпеки. Чому досі не вжито заходів? !
ВОНА. Що це таке? (Підходить і штурхає дверцята в будці – замкнено). Звідки цей голос?
Пауза. Вона пильно дивиться на нього. Він уникає її погляду. Знову вривається голос з мікрофону разом із шумами телевізійної студії.
ГОЛОС: Шановні телеглядачі. Нагадуємо, що ви дивитесь ріал-шоу "Останній герой суїциду".
ВОНА. Ріал-шоу? Це що, нас знімали? Ти чуєш?! (Шукає камеру, знаходить). Це все знімалося! Я зараз розтрощу їхні камери! Я не пущу це в ефір!
ВІН. Перестань! (Зупиняє її.) Що ти робиш?...
ГОЛОС. Рятівник витримав двобій зі смертю і заслужено одержить нагороду. На нього чекає приз у десять тисяч. Привітайте переможця! (Оплески).
Вона пильно дивиться на Нього, Він уникає її погляду.
ВІН. От ідіоти! Боже, які вони ідіоти...
ВОНА. Так ти все знав? Ти знав про шоу? Ти... Чому ти не сказав мені?
ВІН. Я не міг... Такі були умови гри.
ВОНА. Гри? По-твоєму, це гра? Ти просто грався?
ВІН. Не зовсім. На початку... А потім все стало серйозним.
ВОНА. Яка підлота... Ти просто сволота. Ти хоч розумієш, що вчинив страшну підлість?
ВІН. Я нічого поганого тобі не робив, навпаки...
ВОНА. Ти виставив мене на посміховисько - рятівник знайшовся... І скільки ж тобі заплатять за це шоу?
ВІН. Ти ж чула. Навіщо питаєш?
ВОНА. Так, за 30 срібняків іуди нині не працюють. Ставки ростуть. Їх мали дати, щоб я не стрибнула?
ВІН. Так. Але щоб ти вирішила це сама.
ВОНА. Це жорстоко.
ВІН. Чому? Що поганого в тому, що ти знову захотіла жити?
ВОНА. Ти дав мені надію, а вона виявилася фальшивкою. Це страшно.
ВІН. Послухай мене, будь ласка... Я пішов на це заради майбутньої лабораторії. Мені дуже потрібні були ці гроші. Я хочу довести свою теорію...
ВОНА. Ти б краще в кіллери пішов. Це все-таки чесніше.
ВІН. Коли я брався за це – я ж не знав тебе. Не знав, що ти така... незвичайна. І це просто подарунок долі, що я зустрів тебе, правда.
ВОНА. Залиш свій пафос для камери. Ти робив це заради грошей, і ти мені огидний. Навіть стояти поруч із тобою - огидно... Але у тебе нічого не вийде. Ти їх просто не отримаєш. Я все-таки стрибну з цього даху.
ВІН. Ти що, божевільна – стрибати з даху тільки для того, щоб я не одержав грошей?
ВОНА. Я просто хочу влаштувати суїцидальне шоу. Можеш свиснути своїм операторам – хай налаштовують камери. Їх чекає справжнє видовище. (Стає на край даху.)
ВІН. Хочеш, я просто відмовлюся від цих грошей?
ВОНА. Ти програв.
ВІН. Ти мені дуже потрібна.
ВОНА. Я не вірю жодному твоєму слову.
ВІН. Ну що мені зробити, щоб ти повірила?
ВОНА. Нічого. Пізно. (Дивиться вниз, молиться.)
Він стає поміж нею і краєм даху.
ВІН. Тоді давай стрибнемо разом. Якщо я стрибну, то повіриш?
ВОНА. Якщо ми розіб'ємось, навіщо тобі моя віра?
ВІН. Я сподіваюсь, не розіб'ємось. Ми стрибнемо з парашутом.
ВОНА. Але я не вмію...
ВІН. Треба ж колись починати. (Забирає її з краю даху вглиб.) Чекай, я дістану.
Бере наплічник, в якому – парашут, фіксує його на собі.
ВОНА. Але ж у тебе тільки один парашут.
ВІН. Нічого, він витримає двох. Не такі вже ми й важкі.
ВОНА. А якщо він не розкриється?
ВІН. Не бійся – все розкриється. Ти мені віриш?
ВОНА. Не знаю...
ВІН. Останній раз питаю. Віриш?
ВОНА. Я хочу тобі вірити. Тільки... якщо це стане самогубством?
ВІН. Це буде самогубством - нашої самотності... Розумієш?
ВОНА. Розумію...
ВІН ( обіймає її, стає з нею на край даху). Не бійся: все буде добре. Я рахую до трьох – і стрибаємо. Ясно?
ВОНА. Так.
ВІН. Один, два, три...
Падіння.
Затемнення. Голоси Котів.
КИЦЯ. Вони ж не вміють падати! На лапи треба, на подушечки...
КІТ. Люди ніколи не вміють падати... Але вони вміють літати. Іноді.
КИЦЯ. Може, зараз і трапиться це "іноді"?
КІТ. Може...
Світло вмикається. Порожня сцена, на ній - самотній манекен. Знову затемнення.
ЗАВІСА.
Неда Неждана.
Той, що відчиняє двері.
Чорна комедія для театру національної трагедії.
Дійові особи:
1. Жінка, вона ж Віра - 30-32 роки.
2. Дівчина, вона ж Віка - 25-26 років.
Дія відбувається в моргу, напівпідвальному приміщенні, у наші дні (останні роки другого тисячоліття) в холодний період року на Україні.
ПРОЛОГ.
На сцені приймальня в моргу. Праворуч і ліворуч - двері. На стіні - план евакуації. Може бути щось на зразок кушетки. Посеред кімнати за столом сидить ЖІНКА з плейєром і підспівує якусь популярну мелодію, гортає журнал, вочевидь, жіночий.
ЖІНКА. Вигадають таке казна-що, хоч стій, хоч плач. А це нічого так, еротично. Та воно ж їй як корові сідло. А мені пасує. (Поправляє зачіску і критично оглядає власну фігуру). Тільки куди ж я його вдіну - мерців зваблювати, прости господи? Тьху, в цьому проклятому моргу увесь час думки на одне звертають, щоб йому на місці не стояти. (Гортає). Так, гортаємо далі. О, гімнастика для грудей. Це те, що треба, а то скоро доведеться їх у мікроскоп шукати. (Наспівує). "Шукати станеш - не скоро знайдеш." (Виходить з-за столу, починає робити вправи.) Так, а як же ними рухати? (Чуються якісь звуки з-за сцени, схожі на скрип, ЖІНКА прислухається). Ой, це що в мене так груди скриплять? (Знову скрип). Та ні, це, мабуть, миші. (Звук голосніше.) Ого, миші, а гасають, як кабани. Треба їх чимось потруїти: померти не помруть, але того здоров'я, що мали, то вже не матимуть... А може це пацюки? (Знову звук). Так, треба коктейль прийняти: (дістає ліки, капає у склянку з водою) валер'янка, корвалол, м'ята... (П'є з відразою). А казали ж: робота спокійна, чиста. Контингент тихий, ні на що не жаліється. Неприємності лише у вигляді запахів. А нерви?! Вони ж не відновлюються, до речі. Та мені молоко треба літрами пити, мегабайтами глушити. (Одягає навушники). Все, релакс, бачила я цих мишей зі щурами в труні у білих капцях...
Цієї миті двері з правого боку прочиняються, і з'являється постать напівоголеної ДІВЧИНИ з "биркою" на нозі у примарному світлі. ЖІНКА тихо скрикує і непритомніє, падає за стіл. ДІВЧИНА заходить до кімнати, озирається, оглядає кімнату. Вона симпатична, але зі слідами "невідомо де проведеної" ночі. ЖІНКУ спершу не помічає.
ДІВЧИНА. Ой, а де це я? Ніби якась контора... Може, витверезник? А де всі? Це я що, одна п'яна на все місто? У нас що, сухий закон? Так і я сухе вживаю. І чого так холодно? (Тільки-но помічає, що майже гола). Ой, мамо! Хоч би ряднинкою якою прикрили. Так ні, холонь, мила, запалення легенів схоплюй. (Помічає стос простирадл, загортається в одне з них, щось на зразок грецької туніки). Буде стиль"антік". (Бачить реєстраційний журнал на столі). Журнал моргу №5. Ой, мамо міа, так це ж морг! Допилася ти, подруго, до ватерлінії... Повний провал пам'яті із частковим збереженням інтелекту... Агов, тут є хто живий? Хоча які живі в трупарні? (Сідає на стілець і помічає ЖІНКУ) Ой, а це хто? (Оглядає). Здається, не дихає. І що це за морг такий? Бардак, а не морг. Трупи під ногами валяються, проходу живій людині не дають. П'яні всілякі шастають. Хоча я вже майже твереза. Треба її кудись прибрати, а то не по-людськи якось.
Перетягує ЖІНКУ на кушетку, в цей момент вона розплющує очі. ДІВЧИНА відсахнулася як ошпарена і відбігла на безпечну відстань.
Сцена 1.
ДІВЧИНА. Згинь. Стій там, не підходь!
ЖІНКА (спантеличено). Ой, а ви ж, перепрошую, здається, труп.
ДІВЧИНА. Що? Від трупа чую!
ЖІНКА. Ви ж померли. Як же ви розмовляєте? Це що, сон?
ДІВЧИНА. Та який там сон... Хоча може й сон, вічний. А бачите ви мене, бо теж, перепрошую, спочили, дух спустили...
ЖІНКА. Де я?
ДІВЧИНА. От мерці нахабні пішли – сама ж померла, і сама ще питає. На тому світі, потойбіч, так би мовити.
ЖІНКА. А ви ж хто така?
ДІВЧИНА. Тут варіантів декілька: ще труп, вже труп і просто труп.
ЖІНКА. Ви хочете сказати, що я вже все...? Це неможливо, як же так?
ДІВЧИНА. Наглою смертю.
ЖІНКА. Ні, я не хочу... (На очі навертаються сльози)
ДІВЧИНА (підходить, втішає). Всі через це проходять. Було б за чим побиватися. Зараз жити - собі ж дорожче. Те купи, це дістань. А покійнику - одна труна і треба.
ЖІНКА (крізь сльози). А труни зараз теж, знаєте, які дорогі?
ДІВЧИНА. Так не вам же купувати доведеться, а благовірному. А в труні лежиш собі, відпочиваєш, себто спочиваєш, і ніяких тобі проблем одягання і годування тлінного тіла. Благовірний на могилку квіти приносить. За життя він тобі часто дарував?
ЖІНКА. Ой, я ж із чоловіком не простилася. Це для нього такий удар...
ДІВЧИНА. Удар? Та він тільки зітхне з полегшенням. А то що ж йому - весь вік з однією бабою мордуватися? Сама пожила, дай і чоловікові пожити. На свободі...
ЖІНКА. Стривайте, як же це сталося? Я ж здорова була.
ДІВЧИНА. От-от, саме що була. Та яке здоров'я з нашою екологією? В землі гербіцид на гербіциді, ще й пестицидом поганяє. В повітрі, перепрошую, гази, у воді - взагалі казна що. Н20 і не ночувало. Ото зашлакувався по саму зав'язку - і готовий.
ЖІНКА. Я ж і гімнастику робила... для грудей, і спиртним не зловживала... майже, і бальзам цей гидотний пила, як його, з оригінальною кришечкою.
ДІВЧИНА. Як ви бездарно витрачали гроші! Розрив серця. Беркиць - і лапками догори.
ЖІНКА. Які у вас вирази! І як можна жартувати в таку хвилину? Невже Вам ні за чим жаліти?
ДІВЧИНА. Мені якраз є що згадати. Та який сенс ревіти? Кого ви збираєтесь розжалобити? Оцю пришелепувату даму з косою? Їй глибоко фіолетово. Ні, краще я зустріну її з піднятою головою і рум'янцем на щоках, а не синюватою блідістю на обличчі.
ЖІНКА (кидається розглядати себе в маленьке дзеркальце). До речі, я зовсім не схожа на труп, ніяких таких синюватих плям, на які ви натякали.
ДІВЧИНА. А що ж ви хочете - миттєвого ефекту? Треба почекати хоч пару днів. Ви б краще про щось більш суттєве подбали. От місце на цвинтарі у вас є?
ЖІНКА. Ні.
ДІВЧИНА. А родичі? Зараз можна підселятися (підзахоронюватися) під якусь рідню.
ЖІНКА (зітхає). Ні, на жаль, у мене поки всі живі.
ДІВЧИНА. Тоді, мабуть, у крематорій.
ЖІНКА. Та ви що, отак-от згоріти заживо?
ДІВЧИНА. По-перше, не заживо, а замертво. А по-друге, чому ні? Краще швиденько згоріти, ніж довго і нудно, перепрошую... гнити.
ЖІНКА. Бр-р... послухайте, у вас іншої теми немає? І чого ми тут сидимо? Де рай, пекло, тунель зі світлом, хоч що-небудь, схоже на порядне потойбічне життя?
ДІВЧИНА. Напевно, ми чекаємо, поки за нами прийдуть. Зараз, знаєте, скільки народу гине! Напевно, є якась черга.
ЖІНКА. Ви останні будете?
ДІВЧИНА. Напевно.
ЖІНКА. Тоді я за вами... Страшенно не люблю чекати. Зразу хвилююсь.
ДІВЧИНА. Не хвилюйтесь, уже все позаду.
ЖІНКА. Що ж тепер робити?
ДІВЧИНА. От робити якраз нічого й не треба. Спочивайте і цей... упокоюйтесь. До речі, може познайомимось? В останню путь разом все-таки. Вікторія. Можна просто Віка.
ЖІНКА (крізь зуби). Можна просто Віра... Георгіївна.
ДІВЧИНА. Ві-ра Ге-оргі-ївна! Уявляєш, як гарно буде це ім'я золотими літерами на граніті... А під ним епітафія: "Від глибоко вдячних нащадків".
ВІРА. Так у мене ж і нащадків немає.
ВІКА. Тоді так: "На пам'ять, честь і славу на віки віків!"
ВІРА. Амінь... Ой... Ні, стільки я не проживу.
ВІКА. Не проживеш, а промреш.... Можна і так: "Ти житимеш у наших серцях". Крапка.
ВІРА. Теплоти бракує, казенно якось.
ВІКА. Ну тобі не вгодиш... А в тебе є гарне фото на могилку?
ВІРА. Ой, немає... Є на паспорт. Взагалі я не дуже фотогенічна, і фігура теж...
ВІКА. Чому? Фігура в тебе непогана – для труни... І головне, економічно вигідна: і труну вузеньку зробити можна - дешевше. І тканини на одяг - менше...
ВІРА. Ой, а мені ж і вдягнути нічого.... От, правда на шубу недавно стяглася.
ВІКА. Ні, в шубі у труну.... непристойно, і може, жарко буде.
ВІРА. А в мене ще купальничок новий, невдяганий, веселий такий, у квіточку.
ВІКА. Ні, у квіточку не піде, якби ще чорний якийсь чи темно-синій... От це все наша совковська звичка - лишати все на потім... якось колись десь...
ВІРА. Так раптово ж сталося, наглою смертю!
ВІКА. Про це якраз усі попереджені. Завчасно. От у нас усьому вчаться. Машину водити - три місяці, екзамени – тільки тоді - води. А помирати - ніхто не готовий. Треба якісь курси, іспити. І так: не підготувався - не лізь помирати.
ВІРА. І я про те ж. Зелена я ще. А може мене не приймуть?
ВІКА. А що ти мене питаєш? Я знаю стільки, скільки й ти.
ВІРА. А справляєш враження такої досвідченої. Ніби разів десять помирала.
ВІКА. А все чому? Логічне мислення... Щось у мене голова страшенно розболілася. Може, покійникам багато думати шкідливо?
ВІРА. Покійникам уже нічого не зашкодить.
ВІКА. Твереза думка. Треба б випити якихось ліків, я тут десь бачила (шукає на столі ліки, випиває, сідає за стіл і засинає).
ВІРА. Дай і мені. А то від цих новин - голова обертом (теж приймає). Щось це мені нагадує. Здається, моє снодійне... Піду, може, упокоюся трохи (йде до кушетки, лягає).
(Затемнення).
Сцена 2.
ВІРА (прокидається, поволі підводиться, протирає очі, оглядає кімнату, помічає Віку і підходить до неї, "кахикає" над нею, та прокидається). Перепрошую, а що ви тут робите?
ВІКА (спросоння, не розуміючи, що відбувається) Я? Де? Що? Чекайте... Я пішла з Тольком... Ти його знаєш?
ВІРА (роздратовано). Не знаю і знати не хочу.
ВІКА. Ваше щастя. Сволота рідкісна - напоїв і кинув. Ні, чи кинув і напоїв?... Прокидаюся - холодно, під ногами трупи... і ти, здається, один із них. От і згадала. А звати тебе Віра.
ВІРА. Справді. А ти - Віка... Так це був не сон?
ВІКА. Який там сон? Погляньте на мене. В очах - холод, на нозі - бирка, типовий представник сімейства трупів. І ти не краще.
ВІРА. Абсурд якийсь. Я - мертва?
ВІКА. Ні, ти просто собі гуляла поруч, а потім думаєш - дай-но зазирну до моргу, чудове місце для прогулянок, така освіжаюча прохолода!
ВІРА. Морг №5? Так це моє робоче місце, працюю тут санітаркою. Значить, я жива?
ВІКА. А чого ж ти тоді валялася як звичайнісінький труп?
ВІРА. Не валялася, а знепритомніла. Я прийняла тебе за привида. Хоча це морг, але живі трупи зустрічаються рідко. У мене ти перша.
ВІКА. Так я жива, труп чи привид? Я вже заплуталася.
ВІРА. Ми можемо вщипнути одна одну. (Щипаються.)
ВІКА. Ой, не так сильно.
ВІРА. Хто б казав.
ВІКА. Припустимо, ми живі. Але як я тут опинилася?
ВІРА. Стривай, ти щось казала про якусь п'янку. Може, напилася до безпам'ятства, потім задубла десь на вулиці, от і підібрали як покійницю.
ВІКА. А як же лікар констатував смерть?
ВІРА. Як він ще власної не констатував! Надирається, а потім на автопілоті...
ВІКА. Як же такого тримають?
ВІРА. Ніхто не жаліється. Ти перша. Ще дякуй - тут прокинулася, а не в крематорії. Пити менше треба.
ВІКА. Та ну, це я з незвички. Слухай, так ми таки живі?
ВІРА. Слава Богу! Добре все, що добре закінчується.
ВІКА. Я б навіть сказала, не закінчується. (Сміються.) Ой, треба додому скоріше подзвонити, а то хвилюються...
ВІРА. Тільки не кажи, звідки дзвониш.
ВІКА. Можна? (Пробує зателефонувати, але не виходить). Здається, не працює.
ВІРА. Як це не працює? Дай-но я (пробує, але безуспішно)... Дійсно... Дивно. Ніякого звука, як відрізали. Нічого, тут за рогом є автомат.
ВІКА (йде до дверей, зупиняється). Ой, а як же я в такому вигляді? Ще не дай Боже, в дурку заберуть, чи згвалтують...
ВІРА. Стривай, одяг тут, у передпокої. Сподіваюсь, одяг у тебе був?
ВІКА. Колись був, точно. Такий смугастенький костюмчик.
ВІРА (штовхає двері, але вони виявляються зачиненими). Що за чортівня! Зачинено. Чи це чиїсь дурні жарти чи... Стривай, тут є ще чорний хід. (Біжить до протилежних дверей, пробує, але там теж зачинено). Ну що ти стоїш, як укопана? Допоможи. (Пробують удвох, але марно).
ВІКА. Та-ак, весела історія. Тихе місце морг. Мертві бджоли не гудуть. І скільки ж тут стирчати? До речі, а котра година?
ВІРА (дістає годинника). Зупинився. Може, вдарився, коли впала. А в тебе немає?
ВІКА. У мене лише бирка (піднімає ногу і розглядає). Ну, звичайно, номер 13, із таким номером навіть померти по-людськи не дадуть.
ВІРА. І що ж нам тепер робити? І, головне, що все це значить?
ВІКА. Може, спробувати виламати двері?
ВІРА. Безнадійно. Броньовані.
ВІКА. Яка в нас дурнувата країна! Для чого в моргу - броньовані двері? Щоб покійників не розікрали? Чи щоб самі не порозбігалися?
ВІРА. Та ні. Просто це було бомбосховище. На випадок ядерної, хімічної чи ще якоїсь небезпеки... Тут і план десь був....
ВІКА (знаходить цю схему). Та ось вона. (Вивчає схему, до неї підходить і Віра.)
ВІРА (читає). Коли є якась загроза, спрацьовує захисна система і двері блокуються.
ВІКА. Ти хочеш сказати, що...
ВІРА. Я нічого не кажу. Просто констатую факт. Може, це випадково...
ВІКА. А телефон відрізали - теж випадково?
ВІРА. Господи, як моторошно стало. Тільки не це! Якось не віриться...
ВІКА. Коли гахнув Чорнобиль, теж ніхто не вірив.
ВІРА. Може це він знову бабахнув?
ВІКА. Хтозна... Ясно одне - виходити - небезпечно. Там може бути хто і що завгодно: якась хімія, епідемії, радіація...
ВІРА. Звідкіль же тій холері взятися? Все ж ніби тихо було...
ВІКА. Дуже просто: Америка послала бомбу на Ірак. Росія вступилася за російськомовне населення Ізраїлю і пальнула в Америку, а для них то все "Рашен" - трохи ближче, трохи далі - один чорт. От і бабахнуло.
ВІРА. Це ж треба з моїм щастям - прямо в морг №5, ще й у моє чергування... То думала, вже все... а тут іще гірше.
ВІКА. Чого? То ніби ми були мертві, а всі живі, а тепер може навпаки.
ВІРА. В компанії воно якось краще... Ти правда думаєш, що ми останні люди?
ВІКА. Все може бути. Хтозна?
ВІРА. От я думаю, для чого тоді було Богові лишати двох баб? От у Ноя кожної тварі було по парі. А з нас що візьмеш?
ВІКА. Та Бога іноді важко зрозуміти. Може щоб більше воєн не було? А я якось дивилася одну фантастику, так там дівчаток у пробірках вирощували. Ти в біології розбираєшся? Що таке штучне запліднення?
ВІРА. Ну я ж медик. Штучне - то штучне, але без чоловіка все одно не обійтись...
(В цей час чути різкий звук телефонного дзвоника. Жінки заніміли, потім обидві схопилися, дзвоник повторюється).
ВІКА. Ну бери ж трубку! Це ж твоє робоче місце.
ВІРА (знімає трубку і дерев'яним голосом). Ало... так.... так.... (вішає, мовчить).
ВІКА. Ну що, хто дзвонив?
ВІРА. Не знаю...
ВІКА. Ну хоча б чоловічий голос чи жіночий?
ВІРА. Чоловічий, здається.
ВІКА. Слава Богу, хоч один чоловік уцілів. І що ж він сказав?
ВІРА. Що вони вже виїхали і скоро будуть тут.
Сцена 3.
ВІКА. Це що, за якимось трупом?
ВІРА. Ні, коли за трупом - так не кажуть... Ні вони до мене, чи до нас...
ВІКА. І що це значить?
ВІРА. Якби я знала...
ВІКА. Ну хоч телефон запрацював. (Бере трубку). Ой, а він знову мовчить....
ВІРА. Може, це навмисно - він працює лише ззовні.. Зачинено. Містика якась.
ВІКА. Давай думати логічно: коли ми живі, то це чиїсь дурні жарти і треба дочекатися, поки все скінчиться.
ВІРА. А коли ми ... не живі?
ВІКА. Тим більше треба чекати. Так що робити нічого.
ВІРА (сідають, пауза). Але я не можу так склавши руки! (Схоплюється.) Треба щось робити!
ВІКА. В тебе цигарки є?
ВІРА. Є, а що?
ВІКА. Ти ж кажеш щось робити - давай посмалимо. (Віра дістає цигарки собі і їй, запалюють, потім свою вона зіжмакає). Ти чого?
ВІРА. Я не буду. А раптом все насправді... і буде суд. А палити - гріх.
ВІКА. Коли насправді - то ти вже своє відгрішила. Це вже не рахується. Тож можеш віддаватися всім радощам життя... пардон, смерті.
ВІРА (дістає нову цигарку). Вмовила. Дай підкурити. (Глибоко затягується).
ВІКА. Однією цигаркою менше чи більше... Ти б краще про щось серйозніше подбала... Помолилась би, коли вже віриш.
ВІРА (стає в позу, молиться, ледь ворушачи губами). А ти чом не каєшся?
ВІКА. Сенсу немає. Кайся - не кайся, все одно туди (показує вниз) попаду... Не вийшло в мене по писаному... Тільки заміж вийшла - розлучилася, з інституту мене "пішли", а потім - закрутилося... Зате нагулялася і життя набачилась..., сита ним по саму зав'язку!
ВІРА. Все одно, коли щиро покаятися... Може це як чистилище. Вони спеціально не зразу приїхали - щоб шанс нам дати.
ВІКА. Тобі добре казати. Ти он працювала тяжко. Від зорі до зорі - можна сказати. З одним чоловіком жила, може навіть і не зраджувала?
ВІРА. Та що ти знаєш? Краще б я зраджувала, ніж таке...
ВІКА. Яке? (Пауза). Не хочеш казати - не кажи.
ВІРА. Слухай, а можна я тобі покаюся? Як священику.
ВІКА. Зачекай. (Загасила цигарку). Тепер кайся.
ВІРА. Коротше, я робила аборт, двічі. Один раз ще зовсім молода була, зелена. Випадковий хлопець, один раз і було...
ВІКА. Далі можеш не пояснювати... А другий?
ВІРА. То вже в заміжжі. Ми так бідно жили, наймали кімнату... Я думала, куди на ці злидні... А мені потім цей хлопчик снився. Знаєш, ніби хуртовина така, і хтось у двері стукає і тихо так: "Мамо, пусти мене, мені страшно..." Відчиняю двері, а там нікого нема. Прокинулась і реву... Казали мені - як від кого аборт зробиш - життя з ним не буде, а я раніш не вірила. Жінка за аборт платить, і за життя, а після - й поготів.
ВІКА. За дитину теж. Аборти майже всі роблять, таке життя. У мене ще гірше було. Як була вагітна, мій козел мені зрадив, ну я й послала його. Він і пішов... А дитина мертвою народилася: обвиття пуповиною. Кажуть, це воно відчуває себе винуватим і вішається...
ВІРА. Хіба вони можуть "там" розуміти таке?
ВІКА. Ще краще за нас... Знаєш, краще б я була аборт зробила. І я б менше намучилася, і моя бідна дівчинка..... Їй би так легше було.
ВІРА. Слухай, за страждання людям багато гріхів прощається.
ВІКА. Мені після того вже однаково було. (Чути дзвоник. Жінки заніміли.)
ВІКА. Бери мерщій трубку. Тільки добре порозпитуй!
ВІРА. От ти і розпитуй. Твоя черга. (Пауза). Бери, не встигнеш!
ВІКА. (Бере трубку.) Ало... Слухаю... Так... Я тільки хотіла... (кладе трубку).
ВІРА. Що він сказав?
Сцена 4.
ВІКА. Не хвилюйтеся, скоро будемо... І додав: ніяких необдуманих кроків - щоб собі не зашкодити.
ВІРА. Стривай. Коли ми можемо собі зашкодити, то ми... живі?
ВІКА. Справді. Які вже там кроки у покійників. Ще необдумані? Все ясно.
ВІРА. Щось мені це нагадує, чисто лікарський тон: не хвилюйтеся, все в ажурі, а як відріжуть ногу по вуха, так вона вам треба - та нога?... Ідея. Ти спиртним зловживала?
ВІКА. Та я ж зовсім по трішки.
ВІРА. Але багато разів. Біла гарячка, моя мила.
ВІКА. Що?! У тебе часом стріха не поїхала?
ВІРА. Поїхала, звичайно. Робота нервова, перевтома, стреси. Тут ніяка стріха не втримається. Ще добре, недалеко від'їхала, ще пам'ятає місце відправки.
ВІКА. Що ти несеш? Ти хочеш сказати - ми психи?
ВІРА. Варіантів два: перший і другий. Чи ми психи, чи є ще більші психи, які вважають нас психами.
ВІКА. Припустимо... Але для чого нас замкнули?
ВІРА. Маніакально-депресивний синдром. Ми соціально-небезпечні типи. Чи типки? Чи типулі? Чи типухи? Тупихи?...
ВІКА. А чого не в психушці, а в моргу?
ВІРА. Метод такий - лікування без відриву від виробництва.
ВІКА. Я тут нічого не виробляю!
ВІРА. Чи без відриву від місця прописки... тимчасової...
ВІКА. Гаразд, а що значить фраза: "Собі не зашкодити?"
ВІРА. Ну, щоб не билися головою об стінку і не пошкодили суспільне майно.
ВІКА. Це твоя голова - майно?
ВІРА. Стіна... чи ці довбані двері (розганяється в них, але зупиняється).
ВІКА (замислено). Який же я псих? Я ж тверезо мислю.
ВІРА. На місці деяких я б помовчала про тверезість. А чия ідея-фікс про той світ?
ВІКА. А хто влаштував ядерну зиму в одному окремо взятому моргу?
ВІРА. Отож, ти - типовий шизоїдний параноїк, а я - параноїдальний шизофренік.
ВІКА. Господи, це звучить таким ідіотизмом... що схоже на правду... Послухай, Віро, ти ж медик, ти ж розумієшся на такому... Я знаю: зсув по фазі, а куди, звідки і яка фаза...
ВІРА. Я, звісно, не психіатр.. Слухай, а тобі не здавалося, що тебе хтось переслідує?
ВІКА (пригадує). Було-було. Оце як одягну міні - так відразу якась собака як причепиться і переслідує-переслідує...
ВІРА. А коли довгу спідницю?
ВІКА. Як яку. Коли з розрізом, так теж...
ВІРА. От бачиш: нав'язливі ідеї зі стійкими асоціаціями.
ВІКА. Ой, мамо, я не хочу в дурку.
ВІРА. Нічого, все одно пацієнтам краще ніж медперсоналу: лежиш, відпочиваєш... От кого шкода, так це сестричок: з усіх сил вибиваються, а ті ще жаліються. От я чого до моргу пішла? Тут усі всім задоволені, жодних скарг. Мертві пацієнти в сто раз краще за живих.
ВІКА. Стривай, я знаю, що в тебе. Некрофілія.
ВІРА. Та чи ти здуріла? Я ж їх і пальцем ніколи не торкалася.
ВІКА. Значить, платонічна некрофілія. Перша стадія.
ВІРА. А в тебе вже, по-моєму, остання... (Пауза, тихо). Послухай, я знаю, що робити, щоб нас випустили. Треба показати, що ми на шляху одужання, розумієш?
ВІКА (киває, що зрозуміла, голосно). Я більше не буде ніколи пити.
ВІРА. А я близько не підходитиму до покійників. Піду з моргу завтра ж, ні, сьогодні!
ВІКА. Мені вже противно від одного запаху спиртного!
ВІРА. А мені як противно від запаху цих...
ВІКА. А на доказ я вступлю до товариства тверезості.
ВІРА. А я піду на найгірше, на швидку допомогу, навіть на прийом аналізів, аби лише не тут. (Лунає дзвоник телефону, тихо) Може вони нас почули?
ВІКА. Ну давай, бери трубку, поговори з ним як медик із медиком.
ВІРА. Ало... Так... (пауза). Перепрошую, а ви не скажете... (кладе трубку).
ВІКА. Ну, що сказав лікар?
ВІРА. По-моєму, це не лікар... Сказав, що затримуються. А ми щоб визначились...
Сцена 5.
ВІКА. У чому?
ВІРА. Не знаю. Але якби нас вважали психами, то так би не казали. Психи не визначаються, це їх визначають...
ВІКА. Точно... Визначтесь... Просто як у виборчому бюлетені...
ВІРА. Стривай, ти підкинула гарну ідею... А раптом це переворот?
ВІКА. Який такий переворот?
ВІРА. Політичний, звичайно. У них там на верхах боротьба за владу, а народ позамикали по своїх домівках, щоб під ногами не плуталися. А ми маємо визначитися, за кого - за наших чи за ваших. А дзвінки – то для нагнітання напруги...
ВІКА. Але де "наші", де "ваші"?
ВІРА. Тобі не фіолетово? Гірше, ніж зараз, уже все одно не буде...
ВІКА. Чому це?
ВІРА. Нікуди. А тут може хоч якийсь лад наведуть: кого пересадять, кого перестріляють - уже легше дихати стане.
ВІКА. А коли нас перестріляють і пересадять?
ВІКА. Як це? А нас то за що?
ВІКА. Якби знали, за що, то вже давно б (показує жест пістолета). А так вони ще думають. Сказали ж визначитись. Значить, треба взнати, хоча б ліві чи праві?
ВІРА. Ти по-людськи поясни.
ВІКА. Тундра ти. Ліві – за урівнялівку, щоб усім було однаково хріново та за повне і остаточне єднання з різними братніми народами, ну а праві – це типу патріоти, які хочуть щоб хріново було всім, але не однаково, а братніми народами вважають ті, де банки крутіше...
ВІРА: Себто хріново буде все одно?...
ВІКА: Хто його знає... Тільки, якщо ми не визначимось – то всім буде хріново, а нам дуже-дуже хріново! Ясно?
ВІРА: Майже... Так ці придурки, скоріше, ліві.
ВІКА. Тсс... (тихо). Вибирай вирази, раптом вони підслуховують.
ВІРА (голосно). А чого, я теж за світле майбутнє... а краще, за теперішнє. Усе всім порівну – яхту, віллу, мерседес – на душу населення.
ВІКА (тихо). Що ти несеш? Який мерседес?
ВІРА Ну, тоді всім по однаковому велосипеду... ні... краще самокату... червоного кольору!!! Дешево і ніякого фітнесу не треба. І нема чого в НАТО вступати. А то вічно як вступимо кудись, потім не відмиєшся...
ВІКА. А чого, може якийсь іноземний контингент з'явиться, симпатичний... Ой... Я хотіла сказати – ідеологічно ворожий!.. Уявляєш, Віро, як добре ми заживемо!..
ВІРА. Коли?
ВІКА Коли зникнуть з лиця землі ці кляті нічні клуби, казино, дискотеки та інші пережитки дикого Заходу...
ВІРА. Правильно, а то виспатися людям не дають! З нашим здоров'ям всю ніч гецати?
ВІКА. А в казино фіг вам виграєш, я вже скільки пробувала – там же дурять усіх, як останніх лохів, гади. Автомати підкручують, махлюють. У тюрму їх!
ВІРА. Точно. А на місці казино хай будуть театри, концертні зали, або галереї!
ВІКА. Правильно. А ще проституткам – нормований робочий день... чи ніч. І профспілка – щоб вихідні, лікарняні, відпустка – все як положено...
ВІРА. Та краще, щоб їх відправили у безстрокову відпустку. Назавжди. Досить. Хай мужики гроші в сім'ю несуть, нічого їх на шльондр тратити. І так не гроші, а сльози...
ВІКА. Головне – не гроші.
ВІРА. А їхня кількість? Це я знаю...
ВІКА. Та ні. Головне, щоб душа співала...
ВІРА. А-а-а... О, ідея, а давай заспіваємо якоїсь революційної пісні (підморгує, тихо). Вони як почують, зразу розчуляться і відпустять.
ВІКА. Давай тоді "Марсельєзу.." (Тихо). Я більше нічого не пам'ятаю.
(Починають марширувати і наспівувати пісню на "ла-ла-ла")..
ВІРА (перестають марширувати). Можна ще й вогонь розікласти... (пошепки) і спалити компромат. От хоча б оцей журнал - типова порнуха.
(ВІКА хапає її журнал, ВІРА намагається відібрати).
ВІРА. Та ти що, яка порнуха? Звичайний жіночий журнал... (Вириває журнал).
ВІКА. Ага, а баба, підперезана мотузком, - типу в купальнику...
ВІРА. Так що ж їй, влітку в шубі ходити? (Ховає). Стривай, мені здається, це не ліві...
ВІКА. А хто?
ВІРА. А от згадай, як він до тебе звертався?
ВІКА. Він казав "пані", точно, і українською...
ВІРА. От бачиш. Звісно, це праві... Буде тобі лівий язика ламати, якщо навіть депутати такі грамотні, що не здатні державною мовою двох слів стулити. Одну російську типу знають.
ВІКА. Угу, суржик зі словником... Це праві, точно...
ВІРА. Ой, а ми тут такого наплели!
ВІКА. Ні, а все-таки в світлому майбутньому хрінувато буде.
ВІРА. Вже побраталися – досить. На самокаті далеко не заїдеш - зіб'ють джипом тільки так.
ВІКА. А Захід – він і в Африці Захід. Живуть же люди, може і ми колись вступимо в щось пристойне, головне – тримати правильний курс.
ВІРА. Так, продумаємо імідж щирих українок.
ВІКА. В тебе випадково вишитих сорочок немає?
ВІРА. Ти що думаєш, тут мерці на дозвіллі займаються художнім вишиванням?
ВІКА. Ой які ми саркастичні! Я просто спитала. Тоді пісні. Знаєш якихось патріотично-свідомих, бажано оригінальних?
ВІРА. Оригінальну знаю.
ВІКА. Давай. (Віка "оголошує номер"). Співає фольклорний ансамбль моргу№5. Музика народна, слова народна, виконує...
ВІРА. Народ. (Заводить). "Ой там, на точку, на базарі жінки чоловіків продавали..."
ВІКА. Ти що, що ти співаєш? Скажуть, спершу чоловіків, а там і всю вільну державу продадуть! Не дай Боже таке співати... Щось інше – про воїнські подвиги...
ВІРА. О, знаю одну – про козаків.
ВІКА. Про козаків – це добре.
ВІРА. "Їхали козаки, із Дону додому, підманули Галю, забрали з собою. Ой, ти Галю, Галю молодая, підманули Галю, забрали з собою...
ВІКА (тихо). Далі, далі, коли там уже про доблесть буде...
ВІРА (швидко). Прив'язали Галю до сосни косами, підпалили сосну..."
ВІКА (перебиває). Ти що? Де ти такого садистського репертуарчику набралася? Скажуть, наклеп на воїнську доблесть і честь... Давай краще потанцюємо. (Знову оголошує "номер"). Виступає фольклорний танцювальний ансамбль моргу №5. Танок-сюїта.
ВІРА. (Починає танцювати, Віка підхоплює, потім Віра хапається за поперек). Ой, радикуліт замордував, клята сидяча робота, ще й у льоху.
ВІКА. Ні, це все ця клята самодіяльність. Головне - це родовід. От у тебе яке прізвище?
ВІРА. Пройдисвіт. Це чоловікове.
ВІКА (сміється). Ну ти й чоловіка знайшла! Довго шукала? (Серйозно). Але для нашої ситуації - ідеальне. Схоплено, так би мовити, національний характер. А дівоче яке?
ВІРА. Дурман.
ВІКА. Оце вже гірше.
ВІРА. Чого, травка така - дурман-зілля.
ВІКА. Угу. Наркотою відгонить. Ніби вкраїнське, а на "ман". Аврамян-дурмян... Ніби кавказької національності... Стривай, а у тебе євреїв в роду не було?
ВІРА. Ніби не було... Послухай, невже вони будуть так копатися в родичах?
ВІКА. Ще й як! До сьомого коліна. Я одного такого знала, так він про всіх питав, чи той українець. Пішли, кажу на "Ріголетто" Верді. А він знову: "А він українець?" "Хто, - кажу, - Верді чи Ріголетто?" А він: "Обоє". Не смішно?
ВІРА. Ні. А, до речі, як твоє прізвище? (Бере до рук журнал, ВІКА перехоплює).
ВІКА. Я то що, можу й трупом прикинутися, тимчасово, і документ є з печаткою.
ВІРА. По-перше, трупом можна й не тимчасово, а на довший термін. А по-друге, б'ють, як то кажуть, не по печатці, а по пиці... (Лунає дзвоник. Вони завмирають.)
ВІРА. Твоя черга. Спробуй по голосу вловити партійну приналежність.
ВІКА. Може ще колір трусиків? (Бере трубку). Ало... (довга пауза). Приїхали...
ВІРА. Як. вже? Де? Так ліві чи праві?
ВІКА. Не знаю. Це ми приїхали. Вони ще в дорозі. А нам сказали бути готовими до всього, може й до найгіршого...
Сцена 6.
ВІРА. До найгіршого? Господи, що вже може бути гірше? Ми вже були мертвими, психами, пережили атомну війну і два путчі. Скільки ж можна знущатися?!
ВІКА. Ти поміть - все це ми придумали собі самі.
ВІРА. Ні, я вже більше не можу так! Ця клята невідомість. Я вже готова на що завгодно, аби тільки вибратися звідсіль.
ВІКА. Кажеш, на що завгодно? А ну, роздягайся.
ВІРА. У тебе що, стріха зовсім поїхала, остаточно й безповоротно?
ВІКА. Та ні, просто є одна ідея, треба перевірити. Ти хочеш розгадку таємниці?... (ВІРА відступає). Та не бійся ти так: у мене сексуальна орієнтація правильна.
ВІРА. Що ти надумала? Ну гаразд (починає роздягатися). Холодно все-таки.
ВІКА. Нічого, скоро тобі стане жарко.
ВІРА. Про що ти?
ВІКА. (Критично оглядає). А в тебе фігурка ще нічого так, все на місці.
ВІРА. Довго мені так мерзнути? Ти можеш пояснити врешті-решт?
ВІКА. Можеш одягатися. Ми вигадували казна-що, а все дуже просто і банально... Подумай сама: симпатична баба, себто ти, одна, покійників можна не рахувати, вночі, в інтимному віддаленому місці. Навіщо платити повіям? Можна замкнути двері, пару годин психічного пресингу - і скоро ти будеш готова, як сама казала, на що завгодно...
ВІРА. Знаєш... цей приглушений голос трохи схожий на бандитський... Ой, мамо, що ж нам тепер робити?
ВІКА. Вихід - один, сама розумієш...
ВІРА. Ти що серйозно хочеш, щоб ми...
ВІКА. Не хочу, звичайно, але коли доведеться...
ВІРА. Треба тікати звідси.
ВІКА. Ми вже пробували, сама знаєш. Може тут можна якось сховатися?
ВІРА. Куди? Хіба до покійників, але я туди не піду. Та й там знайти просто.
ВІКА. Я тим більше. Тоді немає вибору.
ВІРА. Я буду захищатися, кричати, битися. Зрештою, я можу пригрозити міліцією.
ВІКА. Ну й дурна ж ти, Вірко. Коли тобі життя недороге, кричи на здоров'я. Ти що, газет не читаєш? Коли все тишком-нишком, так вони свою темну справу зроблять і поїдуть собі. А як почують погрози - кувалдою по голові - і готові. І зручно - в холодильник засунув і все - одним трупом менше, одним більше - ніхто й не помітить.
ВІРА. Чому не помітять? Тут сувора документація...
ВІКА. Тобі від цього легше? Краще півгодини неприємних відчуттів, ніж усе життя трупом. У мене трупний досвід невеличкий, але з мене досить.
ВІРА. Але я не можу отак переступити через себе: без підготовки, з ким попало...
ВІКА. Тобі ж не зуб виривати будуть. Можеш уявляти що-небудь...
ВІРА. Як це?
ВІКА. До мене якось один тип чіплявся: "Хочеш, я зроблю тобі приємно?" А я йому: "Та в мене є кому робити..." А він: "Можеш уявляти його в цей час - я не ображусь".
ВІРА. І ти погодилась?
ВІКА. Ні, звичайно, але це зовсім інший випадок. І що ти зразу налаштовуєшся на негатив. Не обов'язково ж якісь горили будуть. Може, й симпатичні хлопці.
ВІРА. Симпатичний і так жінку знайде. (Лунає телефонний дзвінок).
ВІКА. Підійдеш?
ВІРА. Давай краще ти. У тебе ж досвіду більше....
ВІКА. (Бере трубку). Ало.... (Довга пауза, кладе трубку, завмирає).
Епілог.
ВІРА. Ну, що він сказав? (Пауза) Чого ти мовчиш? (Пауза). Ну не лякай мене. Так це те, що ти думала? (Віка киває "ні") А що тоді? Хто це був? Кажи, не муч мене!
ВІКА. Не знаю... Він сказав, що вони передумали і не приїдуть.
ВІРА. Як це не приїдуть? Чому?
ВІКА. Він не пояснював. І додав: "Ми можемо самі вибирати: іти чи залишатися..."
ВІРА. От нахабство! Відірвали в мухи крильця - лети, мушко... Стривай, а він знає, що ми тут замкнені?
ВІКА. (Все ще замислено). Мені здається, вони знають про нас значно більше, ніж ми думаємо. Може й таке, що ми й самі про себе не знаємо...
ВІРА. Ну от ми й прийшли до початку: не знаємо, хто ми, де ми, що з нами відбувається, і хто й коли відчинить двері...
ВІКА. Стривай, він же сказав, що ми можемо йти. Спробуй ті двері.
ВІРА. Скільки можна? Мені вже набридло. Ну на, щоб ти не сумнівалася... (Штовхає двері - вони виявляються не замкнені, і вона ледь не випадає туди). Ой, мамо!... А там якийсь тунель і світло...
ВІКА. (Біжить до інших дверей - ті теж замкнені). І ці теж. Ой, вулиця, здається. світає... Подивись на свій годинник, швидко.
ВІРА. Та вони ж... (Виймає і слухає). Ідуть, Віко, ти чуєш, ідуть! Невже все скінчилося? Невже ми вільні? (Двері - навстіж).
ВІКА. Скінчилося? Ні, все тільки починається...
ВІРА. Чергова версія? Що починається?
ВІКА. Найгірше. Ти пам'ятаєш, він казав про найгірше?
ВІРА. Чому найгірше?
ВІКА. Не розумієш? Вони подарували тобі вибір.
ВІРА. Що ж тут поганого?
ВІКА. Вони кинули його нам, як собаці кістку. Нате вам вашу свободу, подавіться нею. Ти можеш іти, а можеш залишатися, можеш бути живою, а можеш мертвою. Ти сама вибираєш. Немає нічого ні зверху, ні знизу. Нічого! Тобі нікого звинувачувати у свої бідах і помилках. Тобі не треба пристосовуватися до обставин. Ти сама їх створюєш. Твої слова - це твої слова, твої кроки - це твої кроки, твоя тінь - це твоя тінь... Ми все чекали того, хто відчинить ці двері - надаремне. І найстрашніше, що телефон уже більше ніколи не задзвонить - вони проїхали повз нас. Вони вчинили найгірше...
ВІРА. І що з нами буде далі?
ВІКА. Далі? Не знаю...
(Дві жінки притиснулися одна до одної посеред сцени. Двері залишаються відчиненими навстіж. Характер світла з цих дверей - різний, це різні світи. Ілюзія сильного протягу. Жінки завмирають у невідомості. Повільно гасне світло).
ЗАВІСА.
ЗОРЯНА МАНДРІВКА.
Казка-шоу на дві дії.
Дійові особи:
1. Фея (Чарівниця).
2. Учениця Феї.
Клоуни:
3. Білий Клоун.
4. Рудий Клоун.
Сузір'я:
5. Одноріг.
6. Велика Ведмедиця.
Монстри:
7. Головатий (шеф).
8. Спритний.
9. Моцний.
Мешканці планет:
10. ПАСІЧНИК.
11. Чаклунка.
12. Дракончик.
Поставлена в Білоцерківському муз-драм театрі ім. П. Саксаганського, Миколаївському українському муз-драм театрі, Київському театрі-студії "Міст". Є музика до пісень.
ПЕРША ДІЯ.
ПРОЛОГ.
На сцену вибігають два клоуна наввипередки один перед одним і розгублено зупиняються посередині, оглядаючи залу.
РУДИЙ КЛОУН (сумно). Ну от, усе скінчилося! Спізнилися, зганьбилися! Пропустили таке свято! І все через тебе!
БІЛИЙ КЛОУН. Чому це через мене? А хто на каруселі гойдався? "Ще трішечки, ще п'ять хвилинок..." Оце твої п'ять хвилин...
РУДИЙ КЛОУН. А хто не зміг мене переконати, щоб я зійшов з каруселі, хто? Ти. А хто не знайшов слів, щоб не пустити мене на гірку, хто? Знову таки ти!
БІЛИЙ КЛОУН. Тихше... Знаєш, а мені здається, ще нічого не скінчилося...
РУДИЙ КЛОУН. Так як же не скінчилося, коли немає ні музики, ні свята, ні чарівної Феї.
БІЛИЙ КЛОУН. Може, ще нічого й не починалося... Он у дітей запитай.
РУДИЙ КЛОУН. Справді? (У дітей). Ще не було ніякого свята? (Діти відповідають). Ур-ра! Ми перші! Тоді ми починаємо святкову виставу! А я буду головним ведучим!
БІЛИЙ КЛОУН. А ти вмієш вести виставу?
РУДИЙ КЛОУН. Звісно, вмію! От дивися. (Готується до ведення вистави). Шановна публіко! (Вклоняється). День добрий!
БІЛИЙ КЛОУН. Вельмишановна публіко! Треба казати: вельмишановна публіко!
РУДИЙ КЛОУН. Гаразд, вельмишановна публіко! Зараз почнеться свято!
БІЛИЙ КЛОУН. Незвичайне свято! Ти забув сказати: незвичайне...
РУДИЙ КЛОУН. Чого ти мене перебиваєш? От сам і кажи... (Відходить ображений).
БІЛИЙ КЛОУН. Будь ласка. (Вклоняється). Починається незвичайне і надзвичайне свято! Такого ви ще ніколи не бачили. Зараз я відкрию вам страшенну таємницю...
РУДИЙ КЛОУН. Стривай-стривай. Це я мав розказувати про страшенну таємницю!
БІЛИЙ КЛОУН. Ти можеш наплутати!
РУДИЙ КЛОУН. От і не наплутаю. Я краще вмію розповідати страшенні таємниці! (Таємниче). Слухайте, дітки: сьогодні буде не звичайне свято, а... а... (Затинається).
БІЛИЙ КЛОУН. А космічне.
РУДИЙ КЛОУН. Яке-яке? Комічне? Серйозно? (Сміється).
БІЛИЙ КЛОУН. Та ніяке не комічне!
РУДИЙ КЛОУН. Як? А що ж у нас буде трагічне свято (плаче по-клоунськи)? Хіба таке буває?
БІЛИЙ КЛОУН. Ні, воно, звісно, буде веселе, комічне, але це не головне. Воно буде космічне! От бачиш, ти все плутаєш.
РУДИЙ КЛОУН. Я плутаю? Та це ти все плутаєш: то комічне, то трагічне...
БІЛИЙ КЛОУН. Гаразд, кажемо разом.
РУДИЙ КЛОУН. Згода.
РАЗОМ: (скандують). Сьогодні чарівна Фея полетить запалювати нову зірку! (Видихають). Хух.
БІЛИЙ КЛОУН. І це не просто зірка, а чарівна! Коли вона спалахує, можна загадувати бажання.
РУДИЙ КЛОУН. О, як тільки вона спалахне, я таке загадаю, таке...
БІЛИЙ КЛОУН. Не кажи, яке, бо не збудеться...
РУДИЙ КЛОУН (затуляє рота руками). Все, мовчу, мовчу.
Перша пісня клоунів.
1. Чекає свято чарівне
І незвичайне нас.
Всі темні хмари прожене,
Коли настане час.
2. І шлях у зоряні світи
Це свято прокладе.
Світи нам, зіронька, світи!
Най кожен путь найде.
3. Цей шлях до щастя і удач,
і до здійсненних мрій.
Ніколи не тужи, не плач
І не втрачай надій.
Чути голос із динаміка. Клоуни уважно слухають.
ГОЛОС. Увага, увага! Стартовий майданчик до запуску в зоряну подорож готовий.
БІЛИЙ КЛОУН. Ой, вже все готове, а Феї ніде не видно.
РУДИЙ КЛОУН. А раптом вона збилася з дороги, заблукала? Що ж робити?
БІЛИЙ КЛОУН. Може, давай її погукаємо? Вона, мабуть, десь близько.
РУДИЙ КЛОУН (гукає). Фейо! (Може залучати до гукання дітей).
БІЛИЙ КЛОУН. Ми тут! Ідіть до нас!
РУДИЙ КЛОУН (дослухається). Щось не чути.
Ідуть до краю сцени, заглядають за куліси. Раптом з іншого боку на сцену вибігають два космічних Монстра – це Моцний та Спритний..
СПРИТНИЙ (тихо). О, як тут тепло!
МОЦНИЙ. Угу.
СПРИТНИЙ. Здається, це тут... Зачекаємо. Зараз ми їх... (Показує як буде чимось обсипати).
МОЦНИЙ. Либонь. (Оглядають територію, зазирають у всі щілини).
РУДИЙ КЛОУН. (Перший озирається і помічає монстрів, теж тихо). Ой, поглянь, які чудернацькі істоти... Хто це такі?
БІЛИЙ КЛОУН (пошепки). Не знаю. Може, це і є Феї?
РУДИЙ КЛОУН. Та ти що, з дуба на кактус упав? Ти що, ніколи Фей не бачив?
БІЛИЙ КЛОУН. Не бачив... А ти бачив?
РУДИЙ КЛОУН. Ні... Але я знаю. Феї, вони не такі, а такі (показує, які саме) і такі... Гарні.
БІЛИЙ КЛОУН. Ну може десь є такі, а нам такі попалися... Може, вони того, той... хворі чи що? Може, їх підлікувати треба...
РУДИЙ КЛОУН. Сам ти хворий на всю голову... Видалися тобі якісь страховиська за Фей! Телепень!
БІЛИЙ КЛОУН. (Тихо). Слухай, якісь вони підозрілі... Як би чого не накоїли... (Голосно). Перепрошую, а хто ви такі й що ви тут робите?
МОЦНИЙ. Ми? Гм...
СПРИТНИЙ. Ми гості здалеку... З тамтої галактики... (Невиразно показує на небо). Він Моцний, а я Спритний.
РУДИЙ КЛОУН. Так ви прибульці?
МОЦНИЙ. Авжеж.
СПРИТНИЙ. Чули, сюди скоро прителіпається Фея, так ми її просто мріємо зустріти. Правда, Моцний?
МОЦНИЙ. Угу.
РУДИЙ КЛОУН. А навіщо ви її чекаєте?
СПРИТНИЙ. Як же ж? Ми ж теж хочемо подивитися на таке диво.
МОЦНИЙ. Либонь.
СПРИТНИЙ. Як запалюють нову зірочку...
МОЦНИЙ. Авжеж.
БІЛИЙ КЛОУН. А звідки ви знаєте про зірку? Це ж секрет. Ви що, підслуховували?
МОЦНИЙ. Ми? А нащо?
СПРИТНИЙ. Теж мені секрет! Та цей секрет в нашій чорній дірі... тобто, планеті, білій, кожен гуманоїд знає. Правда, Моцний?
МОЦНИЙ. Еге ж.
СПРИТНИЙ. Ми взагалі все знаємо. А Моцний у нас просто ас.
МОЦНИЙ. Авжеж.
РУДИЙ КЛОУН (відводить убік, тихо Білому Клоуну). Що робити будемо? Не подобаються мені ці прибульці...
БІЛИЙ КЛОУН (тихо). Мені теж так здається. Очі у них недобрі...
РУДИЙ КЛОУН. Як би їх відправити звідси, поки Фея не прийшла? Віщує моє серце – лиха з ними насьорбаємо...
БІЛИЙ КЛОУН. Так кажете, ви все знаєте і можете?
МОЦНИЙ. Авжеж.
СПРИТНИЙ. Ми ж головні специ посилати ракету чорт зна куди... тобто, далеко.
БІЛИЙ КЛОУН. От ми зараз перевіримо, які ви аси. Давайте так: як відгадаєте хоч одну нашу загадку, то лишаєтеся тут, а як ні, то підете і не будете заважати польоту.
СПРИТНИЙ. Та щоб ми загадок не відгадали?
МОЦНИЙ. Хутко.
РУДИЙ КЛОУН. (Білому, тихо). А ти знаєш складні загадки?
БІЛИЙ КЛОУН. (Тихо). Трохи... (Голосно). Так, на розгадування дається одна хвилина. (Загадують одну загадку, засікають годинника). Тільки ви, діти, не підказуйте, підказка не зараховується.
СПРИТНИЙ. Що ж це таке може бути... А, Моцний?
МОЦНИЙ. Хтозна...
СПРИТНИЙ. З тебе допомоги... як із чорної дірки світла... Діточки, а, може, ви допоможете, га? У вас світлі голівоньки. Зразу видно – талант, розум аж із вух лізе... Допоможіть своїм інопланетним братам меншим...
МОЦНИЙ. Хутко!
Клоуни роблять знаки дітям, щоб не підказували.
РУДИЙ КЛОУН. Так, ваш час закінчився.
СПРИТНИЙ. Та ну, ви таку загадку загадали важку й незрозумілу, що ніхто не відгадає. Так нечесно.
МОЦНИЙ. Угу. Отож.
БІЛИЙ КЛОУН. Нічого подібного, от діти відгадають. Правда, дітки?
Повторює загадку. Діти підказують.
БІЛИЙ КЛОУН. Ось бачите, діти відгадали.
СПРИТНИЙ. А може це їм мами з бабусями та тьотюсями підказували. Це нечесно. Загадуйте ще.
БІЛИЙ КЛОУН. Гаразд, слухайте тоді другу загадку.
Загадує другу загадку.
СПРИТНИЙ. От чорт, і ця важка. Моцний, ну скажи хоч що-небудь.
МОЦНИЙ. Угу.
СПРИТНИЙ. Та що ти угукаєш, ти що, Сич?
МОЦНИЙ. Не угу.
СПРИТНИЙ. Саме що угу. (Іде поміж дітей). Дітки, ну що вас, жаба давить сказати чи що? А як же допомога ближньому? Взаємовиручка? Відчуття ліктя? Думаєте, вам ці клоуни приз дадуть? Як же ж, ждіть. Обломиться! Та в цих голодранців нічого нема. А в мене он і цукерочка є... (Виймає цукерку і демонструє). Моцний, цукерку хочеш?
МОЦНИЙ. Авжеж. (Простягає руку до цукерки).
СПРИТНИЙ. Ач який! А не дам, це діточкам, розумненьким...
РУДИЙ КЛОУН (тихо, діткам). Не вірте їм!
БІЛИЙ КЛОУН. Все, ваш час закінчився.
СПРИТНИЙ. Це вже така загадка, що ніхто не знає відповіді.
РУДИЙ КЛОУН. А ну, діти, хто знає відповідь?
Діти відповідають.
СПРИТНИЙ. Ну гаразд, ваша взяла. Давайте вашу третю загадку.
Клоуни загадують, монстри знову розгублені.
СПРИТНИЙ. Дітки, вибачте, що ми до вас звертаємося... Ми самі не місцеві, нас тут по дорозі пограбували, подайте нам відгадочку. (Іде по колу з шапкою чи чимось подібним). А як не підкажете, то ми з Моцним вам тут такого нагадаємо... (Погрожує).
МОЦНИЙ. Хутко!
РУДИЙ КЛОУН (зупиняють). Все-все-все, не відгадали. Пізно.
БІЛИЙ КЛОУН. Що це, дітки?
Діти кажуть.
РУДИЙ КЛОУН. От бачите, панове прибульці. Загадок ви не відгадали....
БІЛИЙ КЛОУН. Тож попросимо вас швиденько залишити стартовий майданчик.
Сунуть на монстрів, ті відступають.
СПРИТНИЙ. А ми не дуже то й хотіли, правда, Моцний? (Шепоче тому щось на вухо).
Подумаєш. У нас тих зірок хоч греблю гати. Пішли звідси геть. (Виходять).
МОЦНИЙ. Хутко.
БІЛИЙ КЛОУН. Ху-ух, нарешті пішли.
РУДИЙ КЛОУН. Ти чудово вигадав із цими загадками...
Знову чути голос із динаміка. Клоуни слухають.
ГОЛОС: Увага, увага! Повторне повідомлення. Стартовий майданчик до запуску в зоряну подорож готовий.
РУДИЙ КЛОУН. Що ж робити? Де вони поділися? Де їх шукати?
БІЛИЙ КЛОУН. Не панікуй. Давай-но погукаємо разом. Голосніше буде.
РУДИЙ КЛОУН. Дітки, як, допоможете нам? Так? Фейо! Фейо!
Разом з дітьми кличуть Фею, на третій раз вона з'являється – в гарній сукні із чарівною паличкою, разом із своєю ученицею в ковпаку астронома.
БІЛИЙ КЛОУН. Ось, поглянь! Що я казав! Це вона?
РУДИЙ КЛОУН. Хто? Та чи ця? Їх же двоє...
БІЛИЙ КЛОУН. А може у нас уже в очах двоїться?
РУДИЙ КЛОУН. Що, в обох відразу?
Феї наближаються. Клоуни вклоняються.
БІЛИЙ КЛОУН. Доброго дня, пані. (До Феї). Перепрошую, а ви часом не Фея?
ФЕЯ. Так... Я Зоряна Фея.
РУДИЙ КЛОУН. А ми клоуни. Я Рудик, а він Білик.
ФЕЯ. Дуже приємно. А це моя учениця, Феїнка. Вона ще тільки починає засвоювати чаклунську науку, але вже має успіхи.
ФЕЇНКА. Здрастуйте. (Присідає в реверансі, нахиляє голову, і з неї падає ковпак). Ой... (Кидається піднімати ковпак, Рудик також хоче підняти, в результаті вони стукаються головами і падають на підлогу, потираючи лобики). Нічого собі!
БІЛИЙ КЛОУН. Ти що? Чого ти штовхаєшся?
РУДИЙ КЛОУН. Перепрошую, я хотів допомогти підняти шапочку...
ФЕЇНКА. (Обурено). Шапка? Це вам не шапка, а чарівний ковпак, от!
БІЛИЙ КЛОУН. (Піднімає ковпак і допомагає підвестися Феїнці, а потім другу). Вічно ти лізеш поперед батька в пекло! Вибачте, чарівні панни, мого товариша, він такий незграбний...
ФЕЯ. Нічого-нічого, він же хотів допомогти... Феїнка теж буває неуважною... Вона дуже здібна, але така неуважна... От і зараз, попросила її взяти карту місцевості, а вона замість цього взяла карту Марса. От ми і заблукали. Якби не почули ваші голоси, напевно, ще б довго кружляли довкола. Так що ми вам дуже вдячні, панове.
БІЛИЙ КЛОУН. Та це не ми, ми що? Це більше діти допомогли, ми б самі не впоралися.
РУДИЙ КЛОУН. Так, діти попалися такі голосисті! Як крикнуть, так аж вух позакладає.
БІЛИЙ КЛОУН (шикає на Білика). Це він жартує... А ми на Вас так чекали, так чекали!
ФЕЯ. Справді? Чому?
РУДИЙ КЛОУН. Ми почули про те, що ви будете запалювати чарівну зірку...
БІЛИЙ КЛОУН. Ту, яка виконує бажання...
ФЕЯ. Почули? Від кого? Адже це була таємниця... (Повертається до Феїнки). Феїнко, я ж казала тобі, що це секрет! Це ти розповіла про зірку клоунам?
ФЕЇНКА. Я? Ні, я не розповідала, правда...
РУДИЙ КЛОУН. Це не вона...
БІЛИЙ КЛОУН. Точно не вона, ми її вперше бачимо.
ФЕЯ. Нікому-нікому не розказувала? А ну подивись на мене!
ФЕЇНКА (опустила очі додолу). Ну майже нікому...
ФЕЯ. Майже? Що значить "майже"? Зізнавайся!
ФЕЇНКА. Тільки одній маленькій пташечці, по секрету, випадково, вона обіцяла нікому, ні-ні...
ФЕЯ. Ясно... І що ж це за пташка? Сподіваюсь, хоч, не сорока?
ФЕЇНКА. Ой, сорока... А звідки ви знаєте?
ФЕЯ. О, ні... Тільки не це! (Їй стає погано). Води!
Клоуни кидаються за водою, обмахують їй обличчя.
ФЕЇНКА (ледь не плаче). Вона обіцяла – нікому, ніколи...
ФЕЯ. Ох, Феїнко-Феїнко, яка ж ти ще недосвідчена і необережна! Та ж всі знають, що Сорока – найбільша пліткарка! Розказати їй, це все одно, що розповісти усім підряд.
ФЕЇНКА. (Плаче). Вибачте мені, пані, я не хотіла... Я обмовилась...
РУДИЙ КЛОУН. А хіба це погано, що всі будуть знати про таке велике свято? Он діти дуже зраділи, правда?
ФЕЯ. Діти – це добре. Але ж є ще різні злі сили. Вони можуть використати зірку для злих бажань, а то й взагалі стати на заваді. Тому я й хотіла тримати це все в секреті...
БІЛИЙ КЛОУН. Ой, а ми бачили тут якихось дивних істот, вони все ходили, щось винюхували...
РУДИЙ КЛОУН. Але ми придумали, як їх прогнати. І діти нам допомогли, правда... Так що вони пішли собі геть.
БІЛИЙ КЛОУН. Але ж вони можуть повернутися...
ФЕЯ. Феїнко-Феїнко, що ж ти накоїла!
ФЕЇНКА. Нічого, пані Фейо! Ми разом і ми вміємо чаклувати! Що нам якісь істоти, подумаєш!
ФЕЯ. Феїнко, не будь такою безпечною, ти ще дуже недосвідчена.
ФЕЇНКА. Але я вже багато вмію! (До клоунів). Не вірите?
БІЛИЙ КЛОУН і РУДИЙ КЛОУН разом: Віримо, віримо!
ФЕЇНКА. Я ж бачу, що ви сумніваєтесь. Так дивіться! Хочете, я зроблю вам сюрприз?
РУДИЙ КЛОУН. Який сюрприз?
ФЕЇНКА (гордо). У вас з'явиться дуже корисна річ!
ФЕЯ. Феїнко, зупинись! У нас немає часу. Нам треба готуватися в дорогу...
ФЕЇНКА. Це дуже швидко, пані Фейо, чесно. Дуже-дуже! Ну будь ласка, пані... Чому б не зробити добру справу?
ФЕЯ. Ну якщо справді добру і швидко... Гаразд, я поки сходжу перевірю, чи все готове до вильоту і скоро повернусь. (Виходить).
ФЕЇНКА (чаклує). Крам, парам-парампам-ба-бам!
Якісь спецефекти - атрибути чаклування – шум, дим, іскри тощо. Клоуни одночасно підстрибують і озираються – витягують у себе і розглядають хвости на кшталт ослячих із бантиками на кінцях, які щойно з'явились у них від чаклування.
РУДИЙ КЛОУН. Ой! Що це таке?
ФЕЇНКА. Хвости.
БІЛИЙ КЛОУН (смикає). Ой, воно не відривається...
ФЕЇНКА. Звичайно, він же росте. Добротний хороший хвостик... Симпатичний...
РУДИЙ КЛОУН. (З жахом). Ой, що ж тепер робити!
ФЕЇНКА. Із ним багато чого можна робити – наприклад, обмахуватися у спеку, відганяти мух, махати на знак радості...
БІЛИЙ КЛОУН. Радості? Ти всерйоз гадаєш, що це велика радість – мати хвіст?
ФЕЇНКА. Звичайно, дуже корисна річ і не важка...
РУДИЙ КЛОУН. Як же ми тепер на люди покажемось!
БІЛИЙ КЛОУН. Нас же засміють!
ФЕЇНКА. Так ви ж клоуни! Вам це тільки на плюс!
РУДИЙ КЛОУН. Клоуни, та не до такого ж ступеня! Ми не осли, осли не ми...
БІЛИЙ КЛОУН. А навіщо ці бантики!?
ФЕЇНКА. Як навіщо? Для краси. Це дуже естетично.
РУДИЙ КЛОУН. Бантики тільки дівчата носять!
ФЕЇНКА. Ну зніміть бантики, а сам хвіст тобі подобається?
РУДИЙ КЛОУН. Подобається?! Ти що, знущаєшся? А ну забирай назад свій сюрприз, фейова учениця!
БІЛИЙ КЛОУН. Ну начаклувала, ну обдарувала! Розчакловуй нас і хутенько!
ФЕЇНКА. Та я ж хотіла як краще... Такі хороші хвостики вийшли, що вам не подобається? Форма? Розмір? Колір? Можна підправити. Зробити такі як у коня, чи у корови... (клоуни наступають зі злими виразами обличчя, Феїнка відступає). Чи як у тигра? О! Хочете, як у тигра? Смугастий! Супер!
РУДИЙ КЛОУН. Якщо ти нас не розчаклуєш, зараз я сам тигром стану і без хвоста! Р-р-р-р!
БІЛИЙ КЛОУН. А я вовком завию! У-у-у-у!
ФЕЇНКА. А тигрів без хвоста не буває! І вовка теж!
БІЛИЙ КЛОУН. А клоуни з хвостами бувають?
РУДИЙ КЛОУН. Он у дітей запитай!
ФЕЇНКА. Ну і що? А тепер будуть. А що? По-моєму, прикольно... (Звертається до залу). Діти, хто хоче мати оригінальний суперський хвостик?
БІЛИЙ КЛОУН. Не чіпай дітей! (До дітей). Не погоджуйтесь! Нізащо!
РУДИЙ КЛОУН. Не здумай паплюжити їхні неміцні організми! Розчакловуй негайно!
ФЕЇНКА (зітхає). Я не можу...
РУДИЙ КЛОУН. Як це не можеш?
ФЕЇНКА. Ну так, я чаклування по цій темі проходила, а розчакловування ще ні...
БІЛИЙ КЛОУН. І що ж нам тепер робити?
ФЕЇНКА. А може його можна відірвати? Так, Рудику, ти бери хвіст Білика, а ти – Рудика і тягніть щосили...
РУДИЙ КЛОУН (Білому). А ну давай, тягни, раз-два...
Клоуни хапають одне одного за хвости і тягнуть, але в них нічого не виходить.
БК: А-а!
РУДИЙ КЛОУН. У-у!
Входить Фея.
ФЕЯ. Що тут відбувається?
Клоуни кидаються до Феї.
БІЛИЙ КЛОУН. Рятуйте, пані Фейо!
РУДИЙ КЛОУН. Погляньте, що вона нам начаклувала! (Показує хвости).
ФЕЇНКА. Такі гарні хвостики вийшли, як картинка! А вони вередують! Не подобається їм!
ФЕЯ. Феїнко, не можна тебе і на хвильку залишити саму!
ФЕЇНКА. Я ж хотіла зробити їм приємний сюрприз!
ФЕЯ. Запам'ятай це правило: не можна робити когось щасливими силоміць. Те, що подобається тобі, може не влаштовувати інших. Розчаклуй їх негайно.
ФЕЇНКА. Але ж я це ще не проходила, я не знаю, як...
ФЕЯ. Запам'ятай ще одне правило: ніколи не чаклуй, коли не знаєш, як повернути назад. Обіцяєш мені більше так не робити?
ФЕЇНКА. Так, пані вчителько.
ФЕЯ. Гаразд. (Здіймає паличку). Карампам-пам-барам! (Знову ефекти чаклування, клоуни хапаються за ті місця, де були хвости – вони щезли).
РУДИЙ КЛОУН. Ур-ра!
БІЛИЙ КЛОУН. Немає! Ви геніальна Фея!
РУДИЙ КЛОУН. Ми вам дуже вдячні!
ФЕЯ. Не треба вдячності. В тому, що сталося, є трохи й моєї вини, адже я не знала, що начаклує Феїнка, і відпустила її.
ГОЛОС: Увага, увага! Стартовий майданчик до запуску в зоряну подорож готовий. Лишилося три хвилини.
ФЕЯ. Все, нам не можна гаяти часу – ми вирушаємо запалювати зірку. Будемо прощатися!
А ви не забудьте загадати бажання. Тільки бажання має бути добрим.
РУДИЙ КЛОУН. Не забудемо!
Раптом з'являються Монстри, входять в коло і обсипають Фею і Феїнку чарівним конфетті, тут же вибігають, сміючись зловтішно. Феї тут же починають страшенно чихати і кахикати, клоуни підхоплюють їх, аби вони не впали. говорять через напади чихання.
БІЛИЙ КЛОУН. Фейо, Феїнко, що з вами сталося?
ФЕЯ. Здається, це вірус...
РУДИЙ КЛОУН. Вірус?
ФЕЇНКА. Нас заразили страшним космічним вірусом!
БІЛИЙ КЛОУН. Це все вони, ці прибульці! Я відчував, що вони готують щось лихе!
РУДИЙ КЛОУН. Що ж робити?
ФЕЯ. Не хвилюйтеся, на цей вірус є ліки.
РУДИЙ КЛОУН. А де ж їх дістати?
БІЛИЙ КЛОУН. Що робити? Підкажіть! Ми заради вас все зробимо.
ФЕЯ. Тоді треба летіти в тридесяту галактику на планету Золотого Дракона. На цій планеті росте Чарівна Квітка. Хто вдихне запах цієї квітки, той відразу одужає. Та, на жаль, ми з Феїнкою не можемо летіти...
РУДИЙ КЛОУН. Ми полетимо... Тільки як же ми туди дістанемося?
ФЕЯ. Я дам вам чарівну паличку для подорожі на інші планети. (Дає паличку).
ФЕЇНКА. Ось так змахуєте тричі і вказуєте напрямок.
БІЛИЙ КЛОУН. А звідки ж ми дізнаємося куди летіти?
ФЕЯ (дістає карту, скручену в рулон). Ось, тримайте, це зоряна карта.
ФЕЇНКА. Червоним указаний шлях до планети Золотого Дракона.
В цей момент з'являється Спритний, хапає карту, кидає її Моцному, який чекає на іншому боці.
СПРИТНИЙ. Моцний, лови!
МОЦНИЙ. Хутко! (Ловить карту і розпихуючи всіх, тікає, за ним Спритний, потім Клоуни).
ФЕЯ. Стривайте! Стривайте! (Ті повертаються).
РУДИЙ. Але ж вони забрали карту!
БІЛИЙ. І втекли невідомо куди!
ФЕЯ. Нічого, ця паличка перенесе вас дуже швидко – ви наздоженете їх.
ФЕЇНКА. Пані, тільки що вони робитимуть без вашої допомоги? Ці монстри – дуже небезпечні.
ФЕЯ. У небі в нас багато друзів.
ФЕЇНКА. Хто ж вони такі?
ФЕЯ. Сузір'я: Водолій, Стрілець, Одноріг, Велика Ведмедиця... Вони вкажуть дорогу, порадять, а якщо трапиться лихо - допоможуть у біді. Тільки потрібно вивчити чарівне замовляння, як їх кликати. Слухайте:
Край зірок – чудовий край.
Просимо про допомогу.
Нам сузір'я в поміч дай.
Вірну покажи дорогу.
Сузір'я – зоряні брати,
Бо всесвіт – батько наш єдиний.
На поміч! Свято вберегти
На радість кожної дитини!
ФЕЯ. Зараз ми запитаємо їх, чи вони нас чують?
ГОЛОСИ СУЗІР'ЇВ (ефект луни). Чуємо, чуємо, чуємо...
ФЕЯ. А чи не підкажете, куди полетіли ці страховиська?
ГОЛОС СУЗІР'ЇВ. В чорну діру, в чорну діру, в чорну діру...
ФЕЯ. Дуже вас просимо, вкажіть дорогу нашим друзям клоунам...
Засвічується прожектор чи щось подібне.
ФЕЇНКА. Он, дивіться, дивіться. Бачите?
РУДИЙ КЛОУН. Як гарно!
БІЛИЙ КЛОУН. Справді...
ФЕЯ. Дякуємо вам, любі сузір'я, Поспішайте... Боюся, Монстри вже далеко відлетіли... Пройдіть отуди, на стартовий майданчик для телепортації у відкритий міжзоряний простір. (До дітей). Сподіваюся, ви допоможете клоунам у пошуках чарівної квітки? (Діти відповідають). А ми з Феїнкою підемо помалу, а то й правда, ледь на ногах тримаюсь...
РУДИЙ КЛОУН. Ми все зробимо, щоб принести вам квітку!
БІЛИЙ. Чекайте, ми скоро-скоро повернемося.
Друга пісня клоунів.
1. Не любить клоун ваших сліз.
А раптом хтось заплаче,
Утремо хутко плаксі ніс!
У нас весела вдача.
2. А сміх продовжує нам дні,
А сміх – могутня зброя.
Із ним в нещасті не одні.
Я, ти і сміх – нас троє.
3. І шлях у зоряні світи
Нас не злякав нітрішки.
Бо нам сузір'я, мов брати.
Ми віримо в усмішку!
Феї та клоуни йдуть ховаються за кулісами в різні сторони, чути звук "запуску".
СЦЕНА 1.
На сцені зоряне небо. Це міжпланетний простір. З'являється Головатий – шеф космічних монстрів, співає пісеньку.
Пісня монстра Головатого.
1. Чорних дір я повелитель,
Ненаситний, як удав.
І мене не варто злити –
Я магістр жахливих справ.
2. Я люблю чорноту ночі.
Бісить світло зір мене,
Бо від нього терпнуть очі
Ще й добром від нього тхне.
3. А добро – то річ шкідлива.
Зневажаю добряків!
Тільки злий стає щасливим.
Зло – король між королів.
ГОЛОВАТИЙ (нервово ходить по сцені, раз у раз поглядаючи на небо). От і де вони поділися? Помічники знайшлися! Їх тільки за смертю посилати... Усього ж завдання було - п'ять хвилин роботи – посипати грипних бацилок на голову цій Феї та чкурнути. Треба ж було якось приструнчити цю вискочку. Бо що надумала! Зірку запалювати! І не де-небудь, а над нашим барлогом! В найтемнішому куточку галактики! І що ж тоді? Ні відпочити тобі нормально, по-монстрячому, ні темними справами позайматися... Мало їм зірок на небі, чи що? Треба ще одну причепити! Просто як більмо в оці! А от нічого надаремне енергію витрачати! Її і так мало. Бажань їм закортіло. Розбажалися тут усякі! А дзуськи! Скромніше треба бути! І взагалі: не бувати цьому святу! Це кажу я – пан Головатий, наймогутніший і наймонстровитіший монстр у Всесвіті! А я цих свят страх як не люблю! Шумлять, гримлять, галасують! Жах, що робиться... А я порядок люблю – покомандувати, помуштрувати... (Помічає Спритного та Моцного, спершу Лагідно). Ходіть-ходіть сюди, мої любесенькі. (Різко) І чого ви плентаєтеся, мов сонні мухи?!
Спритний і Моцний швидко підбігають і виструнчуються.
РАЗОМ: Прибули за вашим наказом, пане Головатий!
ГОЛОВАТИЙ. Вільно! Успішно?
МОЦНИЙ. Авжеж.
ГОЛОВАТИЙ. А чого так забарилися?
СПРИТНИЙ. Дозвольте доповісти, пане Головатий?
ГОЛОВАТИЙ. Аякже ж. Доповідайте, мої любенькі.
СПРИТНИЙ. Запуск Феї та її учениці у космос для запалення нової зірки відкладено на невизначений термін у зв'язку з їхнім станом здоров'я.
МОЦНИЙ. Угу.
ГОЛОВАТИЙ. Чудово. І як подіяв наш новий вірус?
МОЦНИЙ. Хутко.
СПРИТНИЙ. Бацили такі спритненькі виявилися: звалили з ніг умить. Лежать з отакенною температурою... Аж термометр зашкалює!
ГОЛОВАТИЙ. Це добре, що зашкалює. Скоро розтануть.
СПРИТНИЙ. І залишиться від них мокре місце!
МОЦНИЙ. Хутко.
ГОЛОВАТИЙ. До речі, а ви з'ясували чи немає якогось лікувального засобу?
СПРИТНИЙ. На жаль, є.
ГОЛОВАТИЙ. Та невже?
МОЦНИЙ. Вже.
СПРИТНИЙ. Є така цілюща Чарівна Квітка, яка росте на планеті Золотого Дракона аж у тридесятій галактиці.
МОЦНИЙ. Ого-го-го-го де.
ГОЛОВАТИЙ. А як дістануть? У цих же феюшок спільників знаєш скільки? Страх!
СПРИТНИЙ. Є у них, правда, помічники, але з них користі на два шаги й ті щербаті. Клоуни якісь. Та ж без карти ні за що не знайдуть! А карта у Моцного. Покажи, Моцненький. Єдина і неповторна. (Моцний дістає велику карту).
МОЦНИЙ. (Розгортає, дивиться, яка велика). Ого!
ГОЛОВАТИЙ. Карту треба знищити!
МОЦНИЙ (бере карту і рве навпіл, кидає вниз). Хутко!
ГОЛОВАТИЙ. А ну підніми бігом! (Той піднімає шматки). Порвати - мало. А раптом котрісь умільці народні візьмуть та склеять, га? Шматки треба рознести по різних планетах. (Розглядає їх). Так, ти, Моцний, візьмеш свій шматочок і полетиш на планету Золотих Бджіл. Там тебе зустріне моя давня приятелька ПАСІЧНИК. Страшна чародійка. Презлюча карга. Скажеш, що від мене. Вона тебе зустріне як рідного. Питання є?
МОЦНИЙ. Нема.
СПРИТНИЙ. У мене є. А там бджоли є?
ГОЛОВАТИЙ. Є, а що?
СПРИТНИЙ. От добре.
ГОЛОВАТИЙ. Що добре?
СПРИТНИЙ. Та що не я туди лечу, а то ще бджоли покусають.
МОЦНИЙ. Ого!
СПРИТНИЙ. Ого-го-го, Моцненький! А мед там є?
ГОЛОВАТИЙ. Є.
СПРИТНИЙ. Жаль...
ГОЛОВАТИЙ. Чого жаль?
СПРИТНИЙ. Ну, що не я туди лечу...
ГОЛОВАТИЙ. Нема за чим жаліти, Спритний, бо той мед зачаклований. Хто його поїсть, той стає липучкою і до всього прилипає. Ця планета – пастка для клоунів. Ясно?
МОЦНИЙ. Еге ж.
СПРИТНИЙ. Оце добре! Так їм і треба! Будуть знати, як складні загадки загадувати!
МОЦНИЙ. Хутко?
СПРИТНИЙ. Хутко-хутко.
ГОЛОВАТИЙ. Так, а ти, Спритний, полетиш зі своїм шматочком на планету Золотого Сну. Там тебе зустріне Зла Чаклунка, скажеш їй, що від мене і попросиш заховати той шматочок. І щоб вона підготувалася до гостей непроханих - клоунів. Питання є?
СПРИТНИЙ. Так вони ж уже злипнуться.
ГОЛОВАТИЙ. А раптом розлипнуться? Страхувати треба.
СПРИТНИЙ. А поспати там можна?
ГОЛОВАТИЙ. Ні.
СПРИТНИЙ. Хоч не золотим сном, хоча б позолоченим?
ГОЛОВАТИЙ. Після успішного завершення операції відіспишся... А то як запалять зірку над нашим барлогом, мов те більмо в оці, то будете від безсоння пухнути...
СПРИТНИЙ. Ой, не треба...
МОЦНИЙ. Угу.
ГОЛОВАТИЙ. Ото ж бо. І гляди мені, Спритний, не милься там спати. Там живе дуже Зла Чаклунка, яка напускає столітній сон, так що й гарматою не розбудиш.
СПРИТНИЙ. А навіщо нам гармата? Нам і без гармати добре.
МОЦНИЙ. Так це пастка?
ГОЛОВАТИЙ. Аякже ж. Пасточка для клоунів. Бачиш, Спритний, навіть Моцний уторопав.
СПРИТНИЙ. Ясно. А ви ж де будете, пане Головатий?
ГОЛОВАТИЙ. А я полечу на цю саму планету Золотого Дракона, знайду ту квіточку, порву її на пелюсточки і розвію по безкрайніх просторах рідного космосу.
СПРИТНИЙ. А там дракон є?
ГОЛОВАТИЙ. Є.
СПРИТНИЙ. Страшний?
ГОЛОВАТИЙ. Аякже ж. Такий гарненький страшненький дракончик. Кажуть, він дихає вогнем і любить попоїсти.
МОЦНИЙ. Що?
ГОЛОВАТИЙ. Не що, а кого. Хто трапиться, того і з'їсть.
МОЦНИЙ. Ого.
СПРИТНИЙ. Оце добре!
ГОЛОВАТИЙ. І що ж тут доброго?
СПРИТНИЙ. Добре, що не я туди лечу.
ГОЛОВАТИЙ. І не мрій. Ви з Моцним потім теж туди полетите.
СПРИТНИЙ. А ми чого?
ГОЛОВАТИЙ. Доповісти, чи успішно виконали завдання. Ясно?
МОЦНИЙ. Авжеж.
СПРИТНИЙ. Угу.
ГОЛОВАТИЙ. Тоді слухай мою команду! На виконання завдання летом руш!
Всі разом співають бойову пісню космічних монстрів. Можливий танець монстрів.
Пісня монстрів.
1. Лякайтеся, звірі і люди!
Ми нелюди, монстри страшнючі!
Тікайте, бо лихо вам буде!
Ми любимо злити і мучить!
Приспів:
А всередині ми білі та пухнасті,
І добро ну просто лізе з наших вух!
Бути лагідними – от монстряче щастя!
Та не знаємо, як вигнати злий дух...
2. А сили у нас непомірні.
Ми сіємо зло й ворожнечу.
Ми темряви лицарі вірні.
Врятує від нас тільки втеча!
Приспів.
Невдовзі розбігаються в різні боки. Чути звуки відльоту, а потім прильоту. На сцені з'являються два клоуни.
РУДИЙ КЛОУН. Ой, і де це ми?
БІЛИЙ КЛОУН. Не знаю. Я так думаю, що в цій самій Чорній Дірі.
РУДИЙ КЛОУН. А де ж тоді поділися монстри?
БІЛИЙ КЛОУН. Мабуть, ми спізнилися...
РУДИЙ КЛОУН. Що ж робити?
БІЛИЙ КЛОУН. Давай у дітей спитаємо, чи були тут монстри?
Діти відповідають.
БІЛИЙ КЛОУН. Бачиш, виявляється, були.
РУДИЙ КЛОУН. А що вони зробили з картою?
Діти відповідають.
РУДИЙ КЛОУН. Що? Розірвали? От негідники! Що ж тепер буде?!
БІЛИЙ КЛОУН. Та не панікуй ти! А уривки куди поділи? Га? Рознесли по планетах?
РУДИЙ КЛОУН. Які? Золотих Бджіл і Золотого Сну? Які дивні назви... Сузір'я, милі, підкажіть нам, де знаходяться ці планети?
РУДИЙ КЛОУН. Ми вас дуже просимо! (Сузір'я висвітлюють, де саме).
БІЛИЙ КЛОУН. Так, а куди ж тепер вирушати? Туди чи туди? Куди ближче? Зірочки ясні, покажіть нам, яка з цих планет ближче? (Сузір'я миготять світлом).
БІЛИЙ КЛОУН. Он, бачиш? Рушаймо!
РУДИЙ КЛОУН. Я б сказав: летимо!
Клоуни вирушають в дорогу, може бути повтор пісні клоунів.
СЦЕНА 2.
Сцена змінюється. Тепер це планета Золотих Бджіл, чути дзижчання, танець бджіл та трутнів.
Пісня бджіл.
1. У роботі вічно бджоли.
Ох, тяжка бджолина доля –
Не спочинути ніколи.
І вночі нам сниться воля!
2. Просто в квітах політати.
Просто випити водички.
Хоч на тиждень трутнем стати,
Чи як пташка невеличка.
3. Тільки б меду не робити,
Ще й липучого такого.
От би нам деінде жити,
Де немає мага злого.
Невдовзі на сцені з'являється Спритний, з подивом оглядає планету).
МОЦНИЙ. (Помічає бджолу і починає дражнити). Дж-жж-ж-ж.. Муха смугаста! (Показує їй кулак, бджола вжалює). Угу-у-у-у-у! (Дивиться на розбухле вжалене місце). Ого! Ого-го-го! (Хапається за вжалене місце і бігає по сцені). Хутко-хутко-хутко! (Зупиняється). Авжеж...
Виходить Злий Пасічник – старенький і дуже добрий на вигляд дідусь.
ПАСІЧНИК. Вітаннячко дорогому гостю, ласкаво просимо! Ми гостям завжди раді... Проходь, дорогий, проходь, милий...
МОЦНИЙ (втуплюється поглядом у неї). Чого?
ПАСІЧНИК. Перепрошую, що чого?
МОЦНИЙ. Бджола без намордника, чого?
ПАСІЧНИК. А де ви таке бачили? Де ви бачили бджіл у намордниках? Ви б ще збрую на них навісили!
МОЦНИЙ (показує на вкушене місце). Ого! Угу...
ПАСІЧНИК. Це випадковість, чиста випадковість... Зараз ми його змажемо... (Маже ліками).
МОЦНИЙ. Угу-у-у-у.
ПАСІЧНИК. От і все. Зараз пройде. (Моцний спершу кривиться від болю, потім "оживає"). Зазвичай вони і мухи не образять. Такі мирненькі, такі солоденькі, золото, а не бджілки... А дзижчать, дзижчать то як, соловейки, а не бджоли...
МОЦНИЙ. Чалапай!
ПАСІЧНИК. Я?
МОЦНИЙ. Угу.
ПАСІЧНИК. Як чалапай? Чому чалапай? З ким чалапай? Куди чалапай?
МОЦНИЙ. Геть.
ПАСІЧНИК. І де це геть? Що значить "геть"? Нічого не розумію. Я тут живу з давніх-давен, а ви мені кажете: чалапай. Це нечемно! Та і з якого це доброго дива?
МОЦНИЙ. Чаклун! Злий о-го-го! Тут. Буває. Тебе (Показує як діду скрутять шию). І авжеж.
ПАСІЧНИК. А-а, то пан боїться, аби мене не налякав Злий Чаклун?
МОЦНИЙ. Угу.
ПАСІЧНИК. То ви такі турботливі, піклуєтеся, щоб мене не скривдили? Який душевний гість трапився! Це ж треба таке...
МОЦНИЙ. Я мага чекаю.
ПАСІЧНИК. Ага, кажете, мага? Тоді вже.
МОЦНИЙ. Чого вже?
ПАСІЧНИК. Дочекалися вже. Я і є злий чаклун і маг Пасічник власною персоною.
МОЦНИЙ. Ти?! (Обходить довкола нього, скептично розглядаючи). Та тебе угу (показує як саме) – і авжеж.
ПАСІЧНИК. Та це я зовні такий добренький та сумирненький. То все маскування. А всередині я – просто жах!
МОЦНИЙ. Ого-го?
ПАСІЧНИК. Та ні, я б сказала: ого-го-го!
МОЦНИЙ. Тоді привіт.
ПАСІЧНИК. Ну от, нарешті привіталися, тепер і познайомитися можна...
МОЦНИЙ. Не я привіт. Головатий – привіт.
ПАСІЧНИК. А, від пана Головатого привіт? І ви йому передавайте привіт... Як же ж, пам'ятаю... Був він такий... (демонструє який). Ні, отакий... (Показує інакше). І як він тепер? Такий чи такий? Моцний показує грізного.
МОЦНИЙ. Ого-го!
ПАСІЧНИК. А що, пан Головатий якесь доручення передав?
МОЦНИЙ (дістає карту і простягує). Сховай. Кудись. Тссс... Секрет.
ПАСІЧНИК (бере карту, розглядає). Які питання? Звісно, сховаю. Для дорогого друга я що хочеш куди хочеш заховаю. Так заховаю, що і сам не знайду. А що, хтось оцим о добром зацікавиться?
МОЦНИЙ. Авжеж.. Клоуни. Дві штуки. Ви їм мед. Такий. (Показує, як злипається).
ПАСІЧНИК. А, медиком пригостити? Аякже ж. Звичайно! Почастую на славу! Мене хлібом не годуй, дай медиком почастувати. А медик свіженький, рано вранці зроблений. А ви мені допоможете? Авжеж?
МОЦНИЙ. Ні-і, не авжеж. Я туди. (Показує на небо). Хутко.
ПАСІЧНИК. Ну, як хутко, то треба хутко, нічого не поробиш.
МОЦНИЙ. Вже. (Повертається до виходу).
ПАСІЧНИК. Заходь, друже, ще. Ти мені тепер як рідний. Мій дім – твій дім. Мій вулик – твій вулик, мій горщик – твій горщик.
МОЦНИЙ. Бувай. (Зникає).
Чути звук відльоту та прильоту клоунів, Пасічник дослухається і враз ховається разом із картою. Клоуни розглядають планету.
БІЛИЙ КЛОУН. Яка цікава планета, і гарна!
РУДИЙ КЛОУН. А медом як пахне! Перекусити б...
БІЛИЙ. Он, бджіл бачиш? Зараз тебе і перекусять, і перекусають...
РУДИЙ КЛОУН. А по-моєму, дуже сумирні бджілочки...
БІЛИЙ КЛОУН. Не відволікайся. Нам карту шукати треба!
Входить ПАСІЧНИК.
ПАСІЧНИК. О, які люди! Кого я бачу! Прийміть мої вітання, дорогенькі ви мої. Ласкаво просимо на планету Золотих Бджіл!
КЛОУНИ. Здрастуйте. (Кланяються).
ПАСІЧНИК. Ви до нас надовго?
БІЛИЙ КЛОУН. Ні-ні, ми дуже поспішаємо...
ПАСІЧНИК. Куди спішите? Чого спішите?
РУДИЙ КЛОУН. Ми шукаємо чарівну квітку, щоб вилікувати Фею та її чарівницю...
БІЛИЙ КЛОУН (шикає на нього, щоб той не казав зайвого). Ми шукаємо шматочок карти, де вказано шлях до планети Золотого Дракона.
ПАСІЧНИК. Який дракон? Де дракон? Не бачив ніколи драконів.
РУДИЙ КЛОУН. Та ні, дракон не тут, а там. А ми шукаємо карту. Її мали сховати на вашій планеті. Ви не бачили?
ПАСІЧНИК. Карту? Таку невелику, з червоною лінією дороги?
БІЛИЙ КЛОУН. Так, саме таку.
ПАСІЧНИК. Ні, не бачив, зроду не бачив. Вулики є, бджоли є, мед є, а карти немає.
РУДИЙ КЛОУН. А до вас космічні монстри не прилітали?
ПАСІЧНИК. Які монстри? Де монстри? Знати не знаю, відати не відаю. Скільки на світі живу – ніколи не стрічав. Може ви наплутали?
БІЛИЙ КЛОУН. Ми не могли наплутати.
ПАСІЧНИК. Тоді шукайте, як вам треба. Хочете там, хочете тут. Може я відвернувся чи пішов у кущі, а той монстрик шмиг-шмиг-шмиг – і туди. (Показує напрямок ).
БІЛИЙ КЛОУН (відводить у бік Рудого Клоуна, тихо). Ти знаєш, по-моєму, він шахраює - все знає, але чомусь приховує. Я відчуваю, що це спільник монстрів.
РУДИЙ КЛОУН (тихо). Та ну, що ти такий підозріливий? А по-моєму, милий дядечко.
ПАСІЧНИК. Може, поки спочиньте з дороги, скуштуйте меду, просто чудо, а не мед.
БІЛИЙ КЛОУН (Пасічнику). Дякуємо, але ми поспішаємо. (Рудому). Так, я піду туди пошукаю, а ти тут продивися. (На вушко). І за цим постеж. Тільки не здумай медом ласувати... (Виходить у пошуках карти, Рудий з насолодою вдихає запах меду).
ПАСІЧНИК. Що, добре мед пахне?
РУДИЙ КЛОУН (зітхає). Ох і добре.
ПАСІЧНИК. Покуштували б нашого медику. (Викочує діжки чи горщики з медом). Та хіба це мед? Це ж не мед – чисте золото. Та такого у всій галактиці не знайти! Вищої проби! Травневий! Квітковий! Липовий, гречаний. Гречаний, липовий, ні здається, це гречаний, а це липовий... Та ви хоч одну ложечку...
РУДИЙ КЛОУН. Ну-у, якщо трішечки, крапелиночку... (Пробує мед). Та-ак, мед такий, що й не відірватися!
ПАСІЧНИК. Відірватися то якраз і можна!
Раптом з Рудим починає коїтися щось недобре: його рухи сповільнюються, стають механічними, так, неначе вони долають опір повітря.
РУДИЙ КЛОУН. Ой, що це у мене з ногами, вони неначе спутані. (Силою відриває ноги від землі). Е-гей, а чому повітря таке сильне? (Відбивається від повітря). Що це зі мною? Я, здається, злипаюся, напевно, це якийсь злипучий мед... (Хапається за вулика, аби не впасти і застигає в чудернацькій позі, приліплений до нього, Пасічник злісно хіхікає). Це ти накоїв? (Губи також злипаються, говорить важко, нерозбірливо). А ну розлипни мене, чуєш!
ПАСІЧНИК. Розбігся, як же ж. Ти краще помовчи, бо злипнуться губи – не розліпиш. Зараз ти перетворишся на велику липучку! (Рудий залишається з відкритим ротом). А я піду пошукаю твого друга. Бо як же ж він голодний з дороги.
Виходить, з іншого боку з'являється Білий Клоун.
БІЛИЙ КЛОУН. Щось ніде не видно тієї карти. Раптом, ми і справді переплутали... (Помічає Рудого). Ой, а чого це ти тут стовбичиш? Чого тримаєшся за вулика? (Оглядає). І чого мовчиш? (Намагається відірвати його від вулика, не може). Агов, чого ти вчепився? Що з тобою? А-а, ти не можеш відлипнути? (Помічає посуд від меду). Що ж із тобою трапилося, друже мій? (До дітей). Діти, скажіть, що з ним сталося?... Злипся від меду?... Зачаклований? Казав я тобі, не їж... А хто ж це частував? Пасічник? Відчував я щось не те... Що ж робити? Як дізнатися про розчаклування? О! Здається, придумав. (Дітям). Я вдаватиму, ніби теж став липучим і прилипну до Пасічника. І йому доведеться сказати про розчаклування! (Дітям). Тільки ви мене не видавайте, добре? Чуєш, Рудику, ми тебе визволимо, тримайся!
Входить Пасічник, Білий помічає і починає грати, ніби він їсть мед.
ПАСІЧНИК. О, і ви тут, думав вас почастувати гарненько, а ви й самі почастувалися, от і славненько... У нас мед просто золото, їжте, їжте. Я вам ще більшу ложку дам... (Білий Клоун вдає, що починає злипатися, іде в напрямку до Пасічника, той відступає). Ой, тільки не підходь близько! Чуєш мене? Не підходь! Я тобі ложку кину. В тебе кину... (Білий Клоун наздоганяє Пасічника і вдає, що прилипає). Ой, що ти робиш? А ну відліпися! Негайно. (Ходять по сцені, куди Пасічник, туди і клоун, наступний діалог – на цьому ходінні).
БІЛИЙ КЛОУН. Не можу. Ви ж самі підсунули нам липучий мед.
ПАСІЧНИК. То й що з того? Я ж не знав, що ти до мене прилипнеш!
БІЛИЙ КЛОУН. Скажіть, як відліпитися. Мені і моєму другу.
ПАСІЧНИК. Не знаю як. От біда мені з вами. І де ви взялися на мою голову!
БІЛИЙ КЛОУН. Скажіть, як розчаклуватися?
ПАСІЧНИК. Ой, горе моє, я й сам не знаю, що тепер робити!
БІЛИЙ. Самі винні. Самі зачаклували, самі тепер і розчакловуйте.
ПАСІЧНИК. Та це не я. Я не винен. Це все цей клятий монстр!
БІЛИЙ КЛОУН. Так таки був тут космічний монстр? А ви нам збрехали...
ПАСІЧНИК. Ну був. То й що з того? Чого зразу збрехав? Може, я забув. У мене голова дірява...
БІЛИЙ. І як розчакловувати мед забули?
ПАСІЧНИК. Та не забула, знаю, тільки це все одно неможливо.
БІЛИЙ. То скажіть як, а там побачимо.
ПАСІЧНИК. Ну гаразд, скажу. Мед перестане бути липучим, коли я заспіваю.
БІЛИЙ. То це ж так просто! Заспівайте!
ПАСІЧНИК. Ні, це неможливо. Чуєш, як я хриплю?
БІЛИЙ. Так ви застудилися?
ПАСІЧНИК. Ні, це не застуда! Колись у мене був чудовий голос, як у соловейка. Та одного разу я зірвав його. І врятувати його може тільки особливий мед, захований в одному горщику. Але тут їх безліч! І я ніяк не можу знайти той заповітний мед. Багато років я шукаю його. Я зненавидів мед, з горя стала злим, і ця злість отруює весь мед на планеті...
БІЛИЙ. І невже ніхто не знає, як знайти цей горщик з медом?
ПАСІЧНИК. Знає тільки одне сузір'я Велика Ведмедиця. Вона весь мед розрізняє за запахом. Але я ж не можу запросити на планету сузір'я...
БІЛИЙ. Я знаю! Знаю, як запросити!
ПАСІЧНИК. Не може бути.
БІЛИЙ. Це чарівне замовляння від Феї.
ПАСІЧНИК. Якщо від Феї, тоді вірю! Клич її.
БІЛИЙ. А ви віддасте нам карту, яку залишив Монстр?
ПАСІЧНИК. Віддам. Звичайно, віддам.
БІЛИЙ. Тоді слухайте: (ПАСІЧНИК і діти підхоплюють віршик про сузір'я). Шановна пані Велика Ведмедиця. Прошу вас, спустіться на цю планету, допоможіть нам! (На сцені з'являється Велика Ведмедиця).
ВЕЛИКА ВЕДМЕДИЦЯ. День добрий, дорогі мої! Що у вас тут трапилося?
БІЛИЙ КЛОУН. Дорога Ведмедице, допоможіть нам, будь ласка. Розшукайте чарівний горщик із медом. Тоді Пасічник знову буде співати, Рудик розлипнеться, а ми отримаємо карту, що веде до чарівної квітки для Феї.
ВЕЛИКА ВЕДМЕДИЦЯ. Гаразд. Я спробую. Для Пасічника я б не шукала - багато лиха він накоїв. Та заради вас і Феї я пошукаю. (Шукає горщика з медом).
БІЛИЙ КЛОУН. Щиро дякуємо вам, пані! Тримайся, Рудику, зараз ми тебе визволимо і карту отримаємо!
ПАСІЧНИК. Знайдіть, будь-ласка. Я ж від співу відразу подобрішаю, чесне слово!
ВЕЛИКА ВЕДМЕДИЦЯ. Так, здається, оцей. (Показує горщика, принюхується).
БІЛИЙ. А запашний який!
ВЕЛИКА ВЕДМЕДИЦЯ. Що ж ти стоїш? Підходь і скуштуй.
ПАСІЧНИК. Невже, невже це він? А ну де моя найбільша ложка! (Пробує ложкою мед, говорить вже не захриплим голосом). Ой, я не хриплю! Ви чуєте?
РАЗОМ: Чуємо, звісно, чуємо!
ПАСІЧНИК. Ур-р-ра! Я буду співати!
БІЛИЙ. Скоріше!
ПАСІЧНИК (співає). А-а-а-а!
Рудий Клоун відліплюється, клоуни обнімаються, цілують Ведмедицю.
БІЛИЙ. Рудику, як же я за тебе хвилювався! Але тепер ти бачиш, до чого доводить твоя любов до ласощів?
РУДИЙ. Ти вибач мене, це я у всьому винен. Не послухав тебе і скуштував меду... Я більше ніколи... Я тобі дуже вдячний, ти справжній друг...
БІЛИЙ. Ну гаразд. Що вже з тобою поробиш? Та ти краще подякуй Великій Ведмедиці. Якби не вона, стояв би ти тут велетенською липучкою!
РУДИЙ. Пані, я вам дуже-дуже-дуже страшенно вдячний. Ви нас врятували.
ПАСІЧНИК. І мене, і мене врятували, безмежно вдячний вам! (Співає).
Пісня Пасічника.
1. Чому я був негідним
І мед робив липучим?
Бо скривджений і бідний,
Мій голос був скрипучим.
2. У замкненому крузі
Страждав від безголосся.
Тепер я маю друзів –
Це диво відбулося.
3. О, голос мій чарівний –
Небесний подарунок!
І ще – даю вам слово –
Від злості порятунок.
4. Від голосу дзвінкого
Я знову подобрію.
Не скривджу більш нікого!
Збулася давня мрія!
БІЛИЙ. Якщо ви нам вдячні, то давайте скоріше карту.
ПАСІЧНИК (дістає карту). Ось, тримайте.
БІЛИЙ КЛОУН. А тепер не можна гаяти ні хвилини. Феї у небезпеці. І невідомо, які ще пастки приготували для нас Монстри.
ПАСІЧНИК. Все, більше ніколи не буду допомагати їм. Це ви справжні друзі! Може все-таки скуштуєте меду на дорогу? Він же тепер розчаклований.
РУДИЙ. Пані Ведмедицю пригостіть, їй має сподобатися. А ми дуже поспішаємо.
ПАСІЧНИК. Та я вам весь мед віддам, пані Ведмедицьо!
ВЕЛИКА ВЕДМЕДИЦЯ. Дякую, Пасічнику. Та поки Феї у небезпеці, я й ложечки не можу з'їсти. Так хвилююсь, так хвилююсь... Летіть скоріше, милі клоуни. Зараз зорі вкажуть вам дорогу до планети Золотих Снів.
Зорі висвітлюють шлях до планети.
БІЛИЙ КЛОУН. Рушаймо...
РУДИЙ КЛОУН. Я готовий! До побачення, милі друзі.
ВЕЛИКА ВЕДМЕДИЦЯ (навздогін). Тільки будьте дуже обережні! Там живе Зла Чаклунка. Клоуни вибігають, чути звук відльоту, Велика Ведмедиця повертається, а Пасічник захоплено співає, раптом з'являється Моцний, хоче щось сказати, але Пасічник, захоплений співом, не помічає його.
МОЦНИЙ (крутить пальцем біля скроні). Угу-гу-гу-гу.
Світло міняється, ця планета щезає разом із Пасічником, натомість з'являється знову міжзоряний простір (або це перед сценою). З різних сторін збираються Монстри.
ГОЛОВАТИЙ. Ну як, Моцний, ти виконав завдання?
МОЦНИЙ. Авжеж.
ГОЛОВАТИЙ. Чудово, то з клоунів тепер великі липучки?
МОЦНИЙ. Ні.
ГОЛОВАТИЙ. Як ні?! Чому ні?! Що таке? Невже Пасічник підвів?
МОЦНИЙ. Він не ого-го і не ого, він угу-гу. І привіт.
ГОЛОВАТИЙ. Що, з привітом людина? Ясно. Розчаклувалися, значить. Невже й карту віддала?
МОЦНИЙ. Еге ж. Хутко.
СПРИТНИЙ. Все пропало, все пропало!
ГОЛОВАТИЙ. Не панікуй. Ну, милий, начувайся! І що ж він тепер робить?
МОЦНИЙ. Ля-ля-ля, ля-ля-ля...
ГОЛОВАТИЙ. Не життя, а пісня... Стара шкапа! Нічого, на планеті Золотих Снів їх чекатиме така пастка, якої їм довіку не здолати. Зла Чаклунка не підведе!
СПРИТНИЙ. А чаклунка хоч симпатична?
ГОЛОВАТИЙ. Колись була красунею.
МОЦНИЙ. Ого!
ГОЛОВАТИЙ. І навіть у свої сто з гаком...
СПРИТНИЙ. Все-все, питань нема...
ГОЛОВАТИЙ. Спритний, на тебе вся надія. Лети скоріше. Я вірю, що ти не осоромиш горде ім'я космічного монстра. Вперед, летом руш. (Розлітаються в різні боки).
Кінець першої дії.
ДІЯ ДРУГА.
СЦЕНА 3.
Сценографія міняється, тепер це планета Золотих Снів. На сцені стоять казани, з яких іде пара. На сцену виходить Зла Чаклунка – гарна літня пані, і співає пісню в ритмі танго, танцюючи з молодиками. Пісня про втрачену молодість.
Пісня Злої Чаклунки.
1. Все минає, і наші мрії
Тануть в небі. Неначе дим.
Навіть море колись міліє.
І не станеш ти молодим.
2. Я втрачаю останні сили.
Я згубила свій власний сміх.
Дні летять, наче мають крила,
А волосся мов білий сніг.
3. Ні, вже юними нам не бути.
Ми безсилі вернути час.
Лиш мелодія та забута
Ніжним спомином жалить нас.
На сцені з'являється СПРИТНИЙ. Вона підхоплює його і закручує в танго, потім тільки помічає, що це незнайомець, під час подальшої розмови вони танцюють.
ЧАКЛУНКА. Ой. А ви хто?
СПРИТНИЙ (побачивши, з ким танцює). Ой. Спритний.
ЧАКЛУНКА. І звідки ж ви так спритно взялися?
СПРИТНИЙ. Упав із неба. А ви хто така?
ЧАКЛУНКА. Я? Ви питаєте, хто я? Дожилася... Ще недавно мене впізнавала кожна собака. Мої фотки висіли всюди. Вся галактика знала свою першу красуню! Але час безжальний до краси...
СПРИТНИЙ. Чому. У свої сто років з гаком ви ще непогано виглядаєте...
ЧАКЛУНКА (різко). Сто з гаком?! Хто вам таке набрехав?
СПРИТНИЙ. П-п-пан Голов-в-ватий...
ЧАКЛУНКА. Мені лише 99. З половиною. Як він посмів? Нахаба. Ну я йому влаштую!
СПРИТНИЙ. О, ні пан Головатий просто в захопленні від вас, він назвав вас першою красунею, він просто не звертає уваги на ваші роки, тому й помилився...
ЧАКЛУНКА. Ти не брешеш?
СПРИТНИЙ. Провалитися мені на місці, коли я брешу.
ЧАКЛУНКА. Гаразд, на перший раз я прощаю. Так ви посланець від Головатого?
СПРИТНИЙ. Авжеж. Пан Головатий просив передати вам дещо секретне. (Дає їй карту). Він просив берегти її як зіницю ока і нікому не віддавати...
ЧАКЛУНКА. О, це цікаво. Я страшенно люблю всілякі секрети! (Розгортає карту). У-у-у, якась карта... А я думала - подарунок. Охо-хо-х. Була б я на півсотні років молодше... (Ховає карту).
СПРИТНИЙ. Хто може боротися з часом?
ЧАКЛУНКА. Я! Я можу! Якби мені попалися пару молодих роззяв, я б приспала їх своїм чарівним порошком років так на сто, і забрала б у них молодість... (Оглядає Спритного). Хтось такий молодий, як оце ви...
СПРИТНИЙ (тікає від неї). О ні, я не придатний для такої ролі...
ЧАКЛУНКА (наздоганяє). Чому ні? Я посилаю такі солодкі сни...
СПРИТНИЙ. У мене хронічне безсоння...
ЧАКЛУНКА. Бідолашний...
СПРИТНИЙ (скоромовкою). Але пан Головатий посилає вам двійко телепнів - якісь клоуни скоро прителіпаються за цією картою. А ви їх і того... Пан Головатий особисто просив зустріти і приспати...
ЧАКЛУНКА. То це простіше простого. Є у мене старовинний рецепт порошку власного приготування. Насиплеш трохи на голову – і все. Валить із ніг просто на місці. Сплять непробудно.
СПРИТНИЙ. От і чудово. Те, що треба!
ЧАКЛУНКА. Оце справді подарунок!
СПРИТНИЙ. Тоді з вашого дозволу я залишаю вас...
ЧАКЛУНКА. Ох і помолодшаю я! Передавайте вітання пану Головатому!
СПРИТНИЙ. Неодмінно...
Спритний залишає сцену, чути звук прильоту.
ЧАКЛУНКА. Ой, може, це вже вони і летять, а в мене ще нічого не готове! І куди я поклала цей порошок? І не пригадаю. От старість не радість... Піду пошукаю.
З'являються клоуни.
РУДИЙ КЛОУН. Так... Подивимося, що це за планета. На вигляд така тиха, славна...
БІЛИЙ КЛОУН. Ага! Вже одна така славна була. Якби не Велика Ведмедиця, так би там і лишилися. Бойова готовність номер один! Нічого підозрілого не їсти і не пити.
РУДИЙ КЛОУН. Ще скажи - не нюхати.
БІЛИЙ КЛОУН. І не нюхати! І нема чого насміхатися. Тут до речі якийсь запах підозрілий. (Принюхується). Не чуєш? Он із тих казанів іде...
РУДИЙ КЛОУН. То й що, запах як запах, дуже навіть нічого, приємний. (Вдихає на повні груди). Якийсь ти вередливий став і підозрілий...
БІЛИЙ КЛОУН. Небезпекою тут тхне. Негарним чимось.
РУДИЙ. Знаєш, давай тепер ти повартуєш, а я піду подивлюся, що на тому боці.
БІЛИЙ. Добре, тільки будь обережним...
Рудий клоун виходить, з іншого боку з'являється Чаклунка, підходить нечутно ззаду до Білого клоуна і висипає йому на голову порошок, він тут же падає знеможений і засинає.
ЧАКЛУНКА. Так, один є. Спи, мій миленький, спи, мій гарненький. Люлі-люлі-люлі-лю... Сто літ по сто і ще піврочку... Вся твоя молодість до мене по крапельці і витече! Те, що треба. Чудово. А де ж це другий подівся? Щойно тут був – і нема. Почекати тут? Ні, якщо він побачить цього клоуна, до відразу нашорошить вуха – і вже його так легко не обсиплеш. Ні, піду я йому назустріч краще. А цього прикриємо, щоб було непомітно... (Виходить в один кінець, з другого кінця з'являється Рудий).
БІЛИЙ КЛОУН. Білику! Агов? Ти де? (Ходить по сцені, шукає його). Ніби та сама галявинка... І куди це він подівся? Як би з ним чого не сталося... (Бачить заснулого Білого). Ой, Білику! Що з тобою? Вставай, друже! Ти спиш чи... Ой, мамо! (Слухає). Слава Богу, дихає. Що ж це з тобою трапилося? Невже зачаклували? Але хто? Нікого ніде не видно. Дивно це все... Тільки як же тебе розбудити? (Починає будити всіляко, але той продовжує спати). Не допомагає. Що ж із ним робити? Може, потупцювати голосно? (Скаче навколо, посилено тупаючи). Також нічого. Може посвистіти? (Пробує). Теж не виходить. Може, діти допоможуть? Агов, дітки, ви сильно ляскати в долоні вмієте? А ну спробуємо! Раз-два - почали!.. Все одно спить. А може ви і тупати умієте? А ну... Ого, так і провалитися можна. А гудіти? Ось так: у-у-у-у-у-у-у! Ого, майже як реактивний літак. Не прокидається. Діти, а ви не знаєте, що з ним сталося?
Зачаклували? Справді? А хто? Зла чаклунка... То й мені слід остерігатися... Ви мені підкажете, якщо раптом вона з'явиться, а я не помічу, добре?
З'являється Чаклунка з порошком, хоче підкрастися, намагається підкрастися ззаду, але тут діти підказують і Рудий клоун різко обертається.
РУДИЙ. А, то це ви мого друга зачаклували!
ЧАКЛУНКА. Хто зачаклував, я? Та що ти, поглянь, він просто спить. (Наближається до нього, а він відступає).
РУДИЙ. Спить? А чому його розбудити неможливо? (Починають ходити все швидше, та переходять на біг одного за одним).
ЧАКЛУНКА. Та й ти б спочив з дороги. Ти знаєш, що це планета золотих снів, тут сняться найпрекрасніші сни у світі... Спробуй, це незабутнє видовище!
РУДИЙ. Не обдурите. Знаю я, що це за сни...
ЧАКЛУНКА. А ну, стій! Я вже не можу за тобою ганятися... Пожалій бідну літню жінку, у мене вже немає сил... І голова обертом... І серце зупиняється.
РУДИЙ. Скажіть, як розчаклувати мого друга, тоді зупинюсь. А ні, то поперевертаю всі ваші казани.
ЧАКЛУНКА. О, ні, тільки не це! Там такі неповторні чаклунські страви, які тобі й не снилися... Я цього не переживу...
РУДИЙ. Тоді кажіть.
ЧАКЛУНКА. Ні, не роби цього! Я не можу його розчаклувати.
РУДИЙ. Ви маєте знати, як це зробити. Так, рахую до трьох, а потім перевертаю. Один...
ЧАКЛУНКА. Стій! Не роби цього!
РУДИЙ. Два... Два з половиною...
ЧАКЛУНКА. Ну добре, добре, я скажу, тільки вам це все одно не допоможе... Він розчаклується тільки, коли я розсміюсь.
РУДИЙ. Розсмієшся? Так це ж простіше простого! Я знаю стільки жартів! Я ж клоун!
ЧАКЛУНКА. Я все одно не засміюсь. Розсмішити мене ще нікому не вдавалося, я найсерйозніша і найпохмуріша чаклунка на світі!
РУДИЙ. Ну це ми ще побачимо.
ЗЛА ЧАКЛУНКА. Дивися-дивися.
Клоун намагається розсмішити Чаклунку - і показує всілякі смішні трюки, перекидається і т.п. але Чаклунка лишається похмурою.
ЧАКЛУНКА (час від часу відповідає на витівки). От і не смішно, зовсім навіть не смішно. Ну ні крапельки не смішно.
РУДИЙ. Послухай, як же ви так живете? Невже ви досі ніколи не сміялися?
ЧАКЛУНКА. Сміялася! У мене був сміх як дзвіночок, всі милувалися моєю усмішкою в юності. А потім одна зла чаклунка позаздрила мені й відібрала сміх. Я стала злою, сердитою, але головне – я стала старіти в десять разів швидше. Мені всього 30 років, а я схожа на столітню.
РУДИЙ. Бідолашна. Невже немає якогось засобу, щоб розсмішити вас?
ЧАКЛУНКА. Є один, але це неможливо.
РУДИЙ. Скажіть спершу який?
ЧАКЛУНКА. Єдиний, хто може мене розсмішити, це Одноріг. Є таке сузір'я. Але як його запросити на нашу планету?
РУДИЙ. Я знаю, як запросити сузір'я.
ЧАКЛУНКА. Ти - сузір'я? Не може бути.
РУДИЙ. Може, це замовляння від Зоряної Феї.
ЧАКЛУНКА. Від самої Зоряної Феї? Тоді кажи скоріше!
РУДИЙ. Скажу, але за однієї умови. Якщо ви повернете шматочок карти, який вам дав той Монстр.
ЧАКЛУНКА. О, якщо до мене повернеться сміх, то я віддам усі скарби світу, а не тільки цю карту. (Віддає йому карту).
РУДИЙ. Гаразд, тоді будемо кликати: ...
Кличуть Однорога, він з'являється на задньому плані і зникає. Чаклунка бачить його і голосно сміється. Прокидається Білий Клоун.
БІЛИЙ. Ой, що це зі мною? Невже я міг заснути?
РУДИЙ. Ні, тебе зачаклували – Зла Чаклунка, правда, тепер вона вже не зла. Вона була злою без сміху, від передчасної старості.
БІЛИЙ. Ти кажеш: старості? Але хіба вона така вже стара?
РУДИЙ (дивиться на чаклунку). Справді, пані, ви помолодшали.
ЧАКЛУНКА (кидається до якогось дзеркала). Невже? Справді, трішечки... (Сміється). Ви повернули мені радість! Пробачте мені все лихе.
БІЛИЙ. Прощаємо, правда, Рудику?
РУДИЙ. Авжеж. Дякую тобі, мій любий друже, ти врятував мене від біди. І сузір'ю Однорога також дякуй, без нього я був безсилий.
БІЛИЙ. Але карта? Ти знайшов карту?
РУДИЙ. Пані чаклунка повернула її нам. Тож ми можемо відлітати.
БІЛИЙ. Скоріше в дорогу.
ЧАКЛУНКА. Я не можу зупинитися! Я сміюся і сміюся безперестанку!
РУДИЙ. І сміх у вас як дзвіночок!
БІЛИЙ. Рушаймо.
Клоуни телепортуються, Чаклунка продовжує сміятися, з'являється Спритний, оглядає Чаклунку.
СПРИТНИЙ. І хто б міг подумати? Ого-го-о...
Сцена міняється, тепер це знову міжпланетний простір, збираються Монстри.
ГОЛОВАТИЙ. Що скажеш, Спритний? Як наші справи?
СПРИТНИЙ. Кепсько, шефе.
ГОЛОВАТИЙ. Знову! Що це таке! Ви ні на що не здатні! Нікчеми!
МОЦНИЙ. Еге ж.
СПРИТНИЙ. Я не винуватий, пане Головатий. Спершу все йшло як і належить. А потім вони притягнули Однорога, вона засміялася і все чаклування втратило силу.
ГОЛОВАТИЙ. Ну, я б цьому одноргому роги пообламав би.
СПРИТНИЙ. Ріг.
ГОЛОВАТИЙ. Що?
СПРИТНИЙ. Я кажу: ріг, у Однорогів лише один ріг.
ГОЛОВАТИЙ. Ти будеш роги рахувати чи головою думати?!
МОЦНИЙ. Хутко.
ГОЛОВАТИЙ. Та хоч би якось. Так, тепер всі за мною, на планету Золотого Дракона. Не вішайте голови. Перемога ще буде за нами! За мною летом руш!
Монстри "відлітають".
СЦЕНА 4.
Змінюється декорація, тепер це планета Золотого Дракона. На сцені з'являється Головатий.
ГОЛОВАТИЙ. Так, щось на цій планеті голо, жарко і якось незатишно. Брр... Ніяких умов для нормального монстрячого відпочинку. Десь тут росте та чарівна квіточка. Але де ж її шукати? Послав цих йолопів, але ж хіба їм можна щось довіряти? І головне, як не потрапити на очі страшному Дракону? (З'являється Моцний). Нарешті! Ну то як, знайшли квітку?
СПРИТНИЙ. Та щось не видно ніде. Може її вже хтось зірвав?
МОЦНИЙ. Хутко.
ГОЛОВАТИЙ. Ніякої з вас користі. Доводиться все самому робити. Ну нічого, ми ще побачимо, хто посміється останнім. Влаштую їм лебедину пісню! Звідси їм уже точно не вибратися. Тут недавно з'явився такий страшний...
МОЦНИЙ. На тій планеті теж страшний був...
ГОЛОВАТИЙ. Ну, помилився старий, старість не радість... Натомість тут є - і помітьте, не старий, а навпаки, юний - Дракончик.
СПРИТНИЙ. А він що, ще маленький? (Показує який на рівні коліна).
ГОЛОВАТИЙ. Ну він то хоч і маленький, але метрів так.... От якщо Спритного поставити на Моцного, а Моцного на стіл - то буде якраз потрібний розмір.
СПРИТНИЙ. Ой, мама!
ГОЛОВАТИЙ. Дрібнуватий, зате вогнем дихає.
СПРИТНИЙ. Ага, він ще і дихає... А в мене вогнегасника з собою немає, можна я злітаю...
ГОЛОВАТИЙ. Я тобі зараз злітаю.
СПРИТНИЙ. Ой, а можна я знизу буду, а Моцний на мені?
МОЦНИЙ. Так я ж тебе так і розчавити можу, ти чого?
ГОЛОВАТИЙ. Чому знизу?
СПРИТНИЙ. Бо вогнем дихає він на рівні своєї пики, а на рівні нижніх частин тіла може й пронесе?
ГОЛОВАТИЙ. Так, по-моєму він у тій от печері сидить, підете разом з Моцним подивитися, що він там робить.
СПРИТНИЙ. А може Моцний подивиться там, а я тут повартую, чи не видно де клоунів.
ГОЛОВАТИЙ. Тут я повартую, а ти роби, що кажуть.
МОЦНИЙ. Хутко. (Ідуть і повертаються).
ГОЛОВАТИЙ. Ну що там?
МОЦНИЙ. Сидить, що.
ГОЛОВАТИЙ. І все?
СПРИТНИЙ. Зорі рахує. І ні на кого уваги не звертає.
ГОЛОВАТИЙ. У нього ще вогонь на губах не вихолонув, а туди ж - астроном знайшовся! Якже ж його на клоунів нацькувати... О, придумав, ми зіб'ємо його з рахунку!
СПРИТНИЙ. Ой, а може не варто? Га? Він же розсердиться...
ГОЛОВАТИЙ. Так, ти мене спочатку до кінця вислухай, а потім будеш свої п'ять копійок вставляти. План такий: чекаємо наших незабутніх гостей, і як тільки почується шум, ми як закричимо!
МОЦНИЙ. Від жаху!
ГОЛОВАТИЙ. Та ні, від хитрості. Ми закричимо, а самі сховаємося. Дракон піде подивитися, хто на його планеті шумить та бешкетує, побачить цих телепнів і з'їсть. Просто і геніально.
МОЦНИЙ. А раптом він нас знайде?
ГОЛОВАТИЙ. Не знайде. Ми чкурнемо шукати квіточку Цілющу на інший бік планети. Головою треба думати, а не кінчиком хвоста, ясно, Моцний?
МОЦНИЙ. Так у мене ж хвоста немає.
ГОЛОВАТИЙ. Я тобі більше скажу - у тебе і голови немає.
Чути шум ракети - всі дивляться в небо.
СПРИТНИЙ. Ой, здається, летять!
МОЦНИЙ. Тікаймо!
ГОЛОВАТИЙ. Спочатку кричимо, а потім тікаймо і не просто, а у вказаному напрямку. Ясно?
СПРИТНИЙ. Неясно. А що кричимо?
ГОЛОВАТИЙ. Ну можна "а-а", можна "о-о", можна "у-у".
МОЦНИЙ. А можна "у-а"?
ГОЛОВАТИЙ. Ще одне питаннячко і ти в мене "о-у" закричиш. Ясно?
РАЗОМ: Ясно.
ГОЛОВАТИЙ. Три-чотири:
Всі монстри кричать і ховаються за сценою, з печери з'являється Дракон, а з іншого боку виходять Клоуни.
ДРАКОНЧИК. Хто тут кричав не своїм голосом, га? Ви чи що?
БІЛИЙ КЛОУН. Ні-ні, це не ми.
РУДИЙ КЛОУН. Ми якщо кричимо, то тільки своїм голосом...
БІЛИЙ КЛОУН (Рудому). Та тихіше ти. (Дракончику). Ми щойно прибули з неба.
ДРАКОНЧИК. Але крім вас тут нікого немає.
Всі озираються в пошуках кого-небудь.
РУДИЙ КЛОУН. Здається, і справді нікого.
ДРАКОНЧИК. Ну от. Мало того, що ви галасуєте, так ще й обманюєте. А ви мене збили з рахунку і тепер мені доведеться починати все спочатку. Ох-ох-ох. І нелегка це робота - зірки рахувати...
БІЛИЙ КЛОУН. Вибачте нас, будь ласка, але ми і справді не галасували. Чесно.
ДРАКОНЧИК. Раз ви мене все одно збили, то доведеться пообідати... От, а обід у мене буде з (рахує прибулих) складатися з двох страв.
БІЛИЙ КЛОУН. Та будь ласка, обідайте собі на здоров'я. Приємного апетиту.
РУДИЙ КЛОУН. Ми вам не заважатимемо. Чесне слово.
ДРАКОНЧИК. Я вам вірю, як же їжа може заважати їсти?
БІЛИЙ КЛОУН. Пробачте, що ви сказали?
РУДИЙ КЛОУН. Це хто їжа, я їжа?
БІЛИЙ КЛОУН і РУДИЙ КЛОУН. Ми не їжа! Їжа не ми!
ДРАКОНЧИК. Ну крім вас же тут нікого немає. А я такий голодний...
БІЛИЙ КЛОУН. Зачекайте, навіщо ж відразу нас їсти? А може, ви що-небудь легеньке - травичку поскубати, яблучками поласувати...
ДРАКОНЧИК. Ми, дракони, траву не їмо.
БІЛИЙ КЛОУН. А ми так просто не здамося!
ДРАКОНЧИК. А то ви що не миритися, а битися прийшли?
БІЛИЙ КЛОУН. Ми то миритися прийшли, але миритися зі становищем другої страви я не збираюся!
ДРАКОНЧИК. Ні, а двоє на одного - так нечесно.
БІЛИЙ КЛОУН (тихо). А їсти гостей ні за що ні про що, це чесно?
ДРАКОНЧИК. А я зараз вогнем дихати буду!
БІЛИЙ КЛОУН. А ми не боїмося! Так, Рудий, заходь зліва, а я справа...
РУДИЙ КЛОУН. Ой, що буде, що буде!
Клоуни та Дракон виходять на центр сцени, потім розходяться в різні сторони, ходять по колу, готуючись до поєдинку.
ДРАКОНЧИК (відкриває рот і закриває, раптом зупиняється). Ну от. Так я і думав. Нічого не виходить...
РУДИЙ. Що не виходить?
ДРАКОНЧИК. Вогонь пускати не виходить. (Сідає зажурений). Мене і мама вчила, і тато вчив, і бабуся - все одно не виходить.
БІЛИЙ. Так, а ти що, ще маленький?
ДРАКОНЧИК. Маленький. Ми, дракони, навіть коли маленькі, то все одно трішки великі.
РУДИЙ. А ти хоч умієш битися?
ДРАКОНЧИК. Не умію. І вогонь пускати не умію, і битися не умію. І взагалі я додому хочу, до мами... (Плаче).
Пісня Дракончика.
1. І сонце не світле,
І нічка не темна.
У цілому світі
Усе на даремне.
Приспів:
Ні сонцю, ні літу
Не зможу радіти,
Допоки із нами
Не буде знов мами,
І мами, і тата,
Не буду я грати
(далі в 2 і 3: гуляти, співати)
2. І торт не смакує,
пісні невеселі.
Я знову сумую,
Бо втратив оселю.
Приспів.
3. Як страшно і гірко
заблуканим стати.
Згубив через зірку
І мама, і тата.
Приспів.
БІЛИЙ КЛОУН. Зачекай-ка, так ти що, загубився? (Всі обступають Дракончика).
ДРАКОНЧИК. Так, загубився.
РУДИЙ КЛОУН. Не побивайся ти так. Розкажи, що з тобою трапилося?
БІЛИЙ КЛОУН. Не плач, може, ми тобі допоможемо.
ДРАКОНЧИК. (Схлипуючи). Просто я хотів подивитися, як будуть запалювати нову зірку, висунув голову і упав. А потім мене поніс космічний вихор ось на цю планету. А я хочу повернутися назад – я ж сузір'я Дракона. А для цього треба нарахувати тисяча триста двадцять першу зірочку на північний захід від Полярної зірки. Мама казала, що там починається моя голова, а на тисяча двісті п'ятдесят першій – закінчується хвіст. Ось я рахував-рахував, а тепер збився. (Плаче ще більше). І як я тепер доберуся до свого сузір'я Дракона?
БІЛИЙ КЛОУН. Ми тобі допоможемо.
РУДИЙ КЛОУН. Звичайно, ми знаємо як дізнатися про дорогу і тобі покажемо.
ДРАКОНЧИК. Правда, ви не обманюєте?
ВЕЛИКА ВЕДМЕДИЦЯ: Ось дивись, зараз сузір'я покажуть нам шлях.
Запалюється зоряний шлях.
ДРАКОНЧИК. Ух, ти! Чудово! А ви мене не проведете? Ви не бійтеся, я вас не буду їсти, чесно. Так я і не вмію, це я так, зумисно казав, щоб ви злякалися.
БІЛИЙ КЛОУН. Ми б з радістю, але не можемо.
РУДИЙ КЛОУН. З Феєю та Феїнкою трапилася біда. Страшні монстри заразили їх космічним грипом з такою високою температурою, що вони можуть розтанути!
ДРАКОНЧИК. Цього ніяк не можна допустити!
БІЛИЙ. А щоб вилікувати їх, нам потрібна Чарівна Квітка, яка росте на цій планеті.
ДРАКОНЧИК. Така велика і барвиста?
РУДИЙ. Ти знаєш, де ця квітка росте?
ДРАКОНЧИК. Я не певен, що це вона, але тут тільки одна така квітка.
РУДИЙ. Тоді проведи нас туди, Дракончику.
БІЛИЙ. Стривайте, якщо ми не кричали, а Дракончик чув крик, то можливо, це були космічні монстри, а вони можуть її зірвати. Скоріше туди! Поки ще не пізно!
ДРАКОНЧИК. За мною! (Показує шлях, вони біжать до галявини з квіточкою, на якій з іншого боку з'являються Монстри, зав'язується бійка між клоунами та монстрами, Дракончик стоїть осторонь і намагається дихнути вогнем, нарешті у нього це виходить "дихнути").
ДРАКОНЧИК. Ура! Ура! Вийшло! (Всі обертаються і зупиняються). Ну, тепер я вам покажу, як Діда Морозу і Снігуроньку кривдити! (Насувається на Монстрів, дишучи вогнем, вони від страху відступають назад).
ГОЛОВАТИЙ. Слухай мою команду! Відступаємо назад!
СПРИТНИЙ. Ой, печеться!
МОЦНИЙ. Нам і так жарко, нас не треба підігрівати! (Забігають до печери, Дракончик стає на її сторожі).
РУДИЙ КЛОУН. Ура! Наші перемогли!
БІЛИЙ КЛОУН. Милий, милий Дракончику, який же ти молодець!
РУДИЙ. Що б ми без тебе робили?!
ДРАКОНЧИК. Я старався. Сам не знаю, як це у мене вийшло.
БІЛИЙ. Скоріше, до квітки!
РУДИЙ. Яка вона прекрасна!
Зривають квітку і обережно несуть її.
БІЛИЙ. Тепер скоріше до Феї.
РУДИЙ. Так, але що робити з монстрами?
БІЛИЙ. Не знаю, може залишити їх у цій печері?
З печери вибігають Монстри.
ГОЛОВАТИЙ. Ой. Ні, ми не хочемо до печери!
МОЦНИЙ. Еге ж.
СПРИТНИЙ. Точно.
ГОЛОВАТИЙ. Ми теж хочемо подивитися на зірочку...
БІЛИЙ. Ви наробили стільки лиха!
РУДИЙ. Через вас всі так натерпілися! А Зоряна Фея і її учениця могли загинути.
ГОЛОВАТИЙ. Справді? Це на нас найшло затемнення розуму. Шкідливо ввесь час сидіти в чорній дірі, тоді тебе починають обсідати чорні думки.
СПРИТНИЙ. А тепер мені хочеться світла. Хай і над нашим барлогом засяє зірочка, правда, Моцний? Я поки за квіткою ганявся, то вже звик до світла...
ГОЛОВАТИЙ. А я просто порядок люблю, без шуму і гамору.
БІЛИЙ КЛОУН. Порядок любите? Оце ідея. Я, здається, знаю одне заняття, щоб вам нудно не було. (Заходить за сцену і виносить мітли). Ось, тримайте - будете прибирати космічне сміття.
СПРТНИЙ: Що, все, з усього космосу?
МОЦНИЙ. Ого-го-го-го?!
РУДИЙ КЛОУН. Вее.
СПРИТНИЙ. Так його ж там стільки... Жах!
ГОЛОВАТИЙ. Ні, все ми не згодні. (Дракончик знов дихнув вогнем). Ну, добре, згодні. Але не все.
ОДНОРІГ: Ну, тоді хоча б у нашій галактиці.
ГОЛОВАТИЙ. У цілій галактиці... (Дракончик приготувався "дихати"). Спробуємо. Так, слухай мою команду! За мітли і вперед - до підкорення космічного сміття готуйсь!
Монстри відлітають.
БІЛИЙ. А ми поспішаємо до Феї і Феїнки.
РУДИЙ. Рушаймо. А ти Дракончику, доберешся до своєї планети?
ДРАКОНЧИК. Тепер я майже дорослий! Адже я вмію дихати вогнем і тепер нічого не боюсь! Навіть космічних монстрів!
БІЛИЙ. Молодець, Дракончику. Пам'ятай, тепер на Землі у тебе є вірні друзі.
РУДИЙ. Авжеж. До зустрічі, Дракончику.
ДРАКОНЧИК. Бувайте, любі клоуни, передавайте вітання Феї, Феїнці і всім, всім, всім...
Висвітлюється зоряний шлях, Дракончик і Клоуни розбігаються в різні боки, чути шум відправлення в політ.
ЕПІЛОГ.
Світло змінюється, це знову стартовий майданчик. Клоуни повертаються разом із здоровими Феєю та Феїнкою.
ФЕЯ. Вітаю вас знову. Нарешті ми розпочинаємо наше свято. Клоуни нам такі ліки дістали - всю хворобу, як рукою зняло. Правда, Феїнко?
ФЕЇНКА. Правда-правда, просто чудові ліки, казкові.
ФЕЯ. І про вашу допомогу, діти, знаю. Все мені оповіли клоуни про свої пригоди і про підступи Монстрів.
ФЕЇНКА. Якби не ви, навіть не знаю, щоб ми робили! Треба приймати вас до чаклунської школи!
БІЛИЙ КЛОУН. І сузір'ям треба подякувати. Вони теж чекають на нову зірку.
ФЕЯ. Дякуємо вам усім від усієї душі. Тепер усюди: і на землі, і на небі буде веселе свято! (До залу). І пам'ятайте: якщо є віра в перемогу і справжня дружба, то ніякі перешкоди, ніякі злі підступи, навіть найстрашніших космічних Монстрів вам не страшні.
БІЛИЙ. А вони вже й не страшні зовсім.
РУДИЙ. Ні крапельки! (З'являються Монстри).
ГОЛОВАТИЙ. І нас візьміть, а то нам сумно без свята!
СПРИТНИЙ. Ми вже все прибрали.
МОЦНИЙ. Чистота – то страшна сила!
ГОЛОВАТИЙ. Ми вже виправилися.
ФЕЯ (до залу). Ну що ж, пробачимо їх на перший раз?
ФЕЇНКА. Нехай у всіх буде свято!
МОНСТРИ: Ур-ра-а-а-а!
ГОЛОВАТИЙ. Посвяткуємо хоч раз по-людськи!
СПРИТНИЙ. А монстри що, не люди?!
ФЕЯ. Нам час у дорогу, друзі мої. Запалювати зірку. А ви подумайте, які бажання загадувати. Якщо вони добрі і справедливі, то обов'язково збудуться.
ФЕЇНКА. Адже свято не скінчилося, воно ще тільки починається!
Чути звук запуску, рахунок, запалюється зірка. Фінальна пісня, загальні веселощі.
Фінальна пісня.
1. Коли у небі в час нічний (Феї)
Злітає зірка ввись,
Згадай свої чарівні сни,
Щоб у житті збулись.
3. Запалить зірку небосхил. (Сузір'я)
Засяє світлом край.
Літати можна і без крил –
Бажання загадай.
4. Побачиш зірку чарівну – (Мешканці планет)
І всім нещастям край.
Забудь ту пісеньку сумну –
Веселу заспівай.
5. А злим ніколи не щастить – (Монстри)
звільніть серця від зла!
Нехай світліє кожна мить
Від доброти й тепла.
6. Нехай бринить веселий сміх (Клоуни).
Від неба до землі!
Усмішки знайдемо для всіх
Великі і малі.
ЗАВІСА.
P.S. Ця казка може гратися на Новий Рік в дещо зміненому варіанті, який є у автора.
Неда НЕЖДАНА.
ОДИНАДЦЯТА ЗАПОВІДЬ,
або
Ніч блазнів.
Мелодрамофарс на дві дії.
ДІЙОВІ ОСОБИ.
Соломія, інспектор з райвно, 35-40 років.
Гордій, директор школи блазнів, 35-40 років.
Карамболь, учень школи блазнів, 16-20 років, він же Малий.
Ченець, учень школи блазнів, 16-20 років, він же Д и л д а.
Барбі, учениця школи блазнів, 16-20 років, вона ж Ярка.
Дія відбувається у колишньому монастирі, нині школі блазнів за містом наприкінці XX століття.
ПРОЛОГ.
На сцені зала монастиря, але без християнських атрибутів. Сіро. Похмуро. Чисто. Може, камін, сходи нагору. Два виходи: ліворуч — на вулицю, праворуч—до іншої кімнати.
Темрява. Праворуч з'являються чотири тіні — чотири фігури, вони розбігаються по сцені: один прислухається до протилежних дверей, один керує, два зазирають до шпаринки в жалюзі.
Голоси: "Приїхали!" — "Іде хтось... Хутчій. Хто готує?" — "КАРАМБОЛЬ, ти!" — "А чом я,? Зразу я, все я... Хоч би чарівне слово сказали..." — "Бігом!"
ДІЯ ПЕРША.
Всі розбігаються, крім Карамболя. Він запалює свічку. З правого входу до нього летить пакунок. Він виймає звідти щось на кшталт свитки з горбом, одягає, потім голомозу перуку, приліплює потворного носа І гримується. Проходить кумедною кульгаючою ходою, намагається вдати писклявого голоска трохи в ніс, задоволено неприємно сміється ("пробує" сміх), розсуває завіси, піднімає жалюзі, гасить свічку, виходить. За мить з протилежного боку (зліва) з'являється Жінка. їй десь трохи за тридцять, струнка, але не елегантна, одягнута по-діловому, в костюм, невиразно, ще гарна, але мішкувата одежа І недбала зачіска псують її. Жінка тут уперше, несміливо проходить всередину, озирається, оглядає кімнату, підходить до дверей навпроти, стукає — ніхто не відповідає, тоді смикає за ручку — зачинено.
Жінка (стиха, потім дедалі голосніше). Агов... Гей... Гмм-м... Мда... До вас прийшли!.. (Тихо). Народу купами. Мертві бджоли не гудуть... (Прислухається до дверей, знизує плечима). Дивно. (Озирається на двері і поспіхом підтягує панчохи, помічає дірочку, роз-дивляється. На сходах нагорі з'являється чоловік приблизно такого ж віку, ставний, впевнений у собі, він зупиняється і розглядає схилену жінку з піднятою спідницею. Вона не помічає його). От ідіотка, де ж це я зачепила?..
Чоловік. Отак і стійте. Вам личить така поза.
Жінка (перелякано схоплюється, опускає спідницю). Вас не вчили, що підглядати негарно? Що ж ви ховаєтесь?
Чоловік (був у тіні, тепер повільно сходить униз). Перепрошую, я не в громадській лазні.
Жінка. Тим більше...
Чоловік. Соломія?! Яка зустріч!..
СОЛОМІЯ. Гордій?! Ти? Тут?
ГОРДІЙ. А ти? Яким вітром тебе занесло?
СОЛОМІЯ. Холодним, північним. У вас тут такий пронизливий вітер..
ГОРДІЙ. Ти змерзла? Що ж ти так легко одягаєшся? Ну, проходь сюди, там протяг. У нас є камін. Зараз зігрієшся.
СОЛОМІЯ. Він же не горить.
ГОРДІЙ. Зараз, зараз запалимо.
Виймає з-за пазухи — він одягнутий дивно: у полотняні сірі штани і коротку хламиду — маленький бубон, стукає, з'являється КАРАМБОЛЬ з дровами і газетам.
СОЛОМІЯ. Доброго дня.
КАРАМБОЛЬ (пискляво). Доброго, доброго вечора. (Підходить до каміна, пробує запалити).
СОЛОМІЯ. Так, вже сутеніє.
ГОРДІЙ. Від вогню й посвітлішає. (Дрова не займаються, пише дим іде, Соломія кахикає, відходить). Ну що ти робиш? (до Карамболя).
КАРАМБОЛЬ. Та дрова сирі, не займаються...
ГОРДІЙ. Відійди, я сам. (Пробує, але безрезультатно, диму ще більше, вона ще більше кахикає). Ти з ними що, плавав?
КАРАМБОЛЬ. Я не вмію плавати.
СОЛОМІЯ. Не треба, я вже зігрілася. Облиште.
ГОРДІЙ. Коли пані бажає... (До Карамболя). Чого стоїш? Іди.
КАРАМБОЛЬ. З дровами?
ГОРДІЙ. Та кинь їх.
КАРАМБОЛЬ іде архітектурно розклавши дрова в каміні, повільно виходить.
ГОРДІЙ. Боже, Соломіє, скільки років ми не бачились? Десять? Більше?
СОЛОМІЯ. Я не рахувала.
ГОРДІЙ (після паузи). А ти мене зразу впізнала?
СОЛОМІЯ. Ти змінився...
ГОРДІЙ. Справді? Постарів? А ти як і була, чудово виглядаєш.
СОЛОМІЯ. У мене все добре. Я всім задоволена... А ти тут що, вартуєш?
ГОРДІЙ. Ну-у, можна це й так назвати...
СОЛОМІЯ. Я так і думала, що ти скінчиш чимось у цьому плані.
ГОРДІЙ. Ну, майже Кассандра. А що наша Кассандрочка тут робить?
СОЛОМІЯ. Мені потрібен директор. Він ще є?
ГОРДІЙ. Вже є.
СОЛОМІЯ. Хоч не дарма сюди пхалася. А що він за птах? Суворий, путній дядько чи так - тюхтій?
ГОРДІЙ. О, це справжній тиран.
СОЛОМІЯ. Справді? На що скаржитесь?
ГОРДІЙ. Вночі в попереку коле, аж шпигає.
СОЛОМІЯ. Так я про директора.
ГОРДІЙ. І я про нього.
СОЛОМІЯ. Він що, садист?
ГОРДІЙ. Та ні, просто хвора людина.
СОЛОМІЯ. Так що ти терпиш? Заяви, куди слід.
ГОРДІЙ. Не можу.
СОЛОМІЯ. Чому не можеш?
ГОРДІЙ. Я і є директор.
СОЛОМІЯ. Ну, знаєш... (Роздратовано). У тебе завжди були пласкі жарти.
ГОРДІЙ. Радий чути, що не змінився.
СОЛОМІЯ. Ну й де твоя приймальня? Веди, деспоте.
ГОРДІЙ. Не деспот, а тиран. А прийняти я й тут можу. Приймальня — де приймають. Прошу.
СОЛОМІЯ. Тут? (Скептично оглядає). Тут навіть сісти нема де.
ГОРДІЙ. Це дуже легко виправити. (Стукає в бубон, КАРАМБОЛЬ виносить два маленьких складаних стільчики, ставить і виходить).
СОЛОМІЯ. Мда... А що це за техніка така - бум-бум? (Показує на бубон). Звідки він знає, що нести?
ГОРДІЙ. Оце? Це просто передача біоінформації. Знаєш, у пучках пальців є багато нервових закінчень. (Бере її за руку і обережно показує). Якщо стукаєш — передається внутрішній імператив. (Обіймає її).
СОЛОМІЯ (звільняючись). Гониш?
ГОРДІЙ. Хочеш, сама спробуй. От чого ти хочеш зараз?
СОЛОМІЯ. В Австралію.
ГОРДІЙ. Ну, буденніше, конкретніше.
СОЛОМІЯ. Щоб світло запалили. У мене в темряві — куряча сліпота настає.
ГОРДІЙ. Тепер зосереджено подумай про це і стукни.
СОЛОМІЯ. Не буду я.
ГОРДІЙ. Ну, він же не кусається. Чого ти лякаєшся?
Соломія стукає — спалахує світло, вона злякано відскакує і випускає з т бубон, він голосно дзвенить.
СОЛОМІЯ. Чортівня якась, все одно не вірю, розігруєш.
ГОРДІЙ. Ну, ще спробуй.
СОЛОМІЯ. Я сюди не бавитись прийшла. Ніколи.
ГОРДІЙ. А я все думаю, для чого ж ти прийшла?
СОЛОМІЯ. Я — інспектор.
ГОРДІЙ (був підняв бубон, тепер його теж випустив —той загримів ще дужче). Боже мій, який жах! Хто б міг подумати? Як же тебе так потрафило?
СОЛОМІЯ. Не блазнюй. Мені потрібні плани й програми для перевірки. І швидко, вже пізно. Ліричний відступ затягнувся.
ГОРДІЙ. Хвилинку, вже несу. (Йде і повертається з сувою пробує кудись приліпити, не виходить, вона нервує).
СОЛОМІЯ. Скоро ти?
ГОРДІЙ (розстеляє на підлозі). Потримай отут. Прошу, дивись, універсальний план.
СОЛОМІЯ. Що це?
ГОРДІЙ. Моя гордість. План евакуації: коли пожежа, оце від гризунів, ось тутечки за хімічної небезпеки, а оце — як наїдуть кочівники.
СОЛОМІЯ (роздратовано). Які кочівники?
ГОРДІЙ. Ну, там, татаро-монголи, хазари або китайці, чи ні ці вже осіли...
СОЛОМІЯ. Це все?
ГОРДІЙ. Ні, є ще протигази, інвентар, аптечки...
СОЛОМІЯ. Знущаєшся? Мені потрібен учбовий план. Я з райвно, перевіряю стан учбового процесу.
ГОРДІЙ. От комедія, а я переплутав. Уявляєш, приходив тиждень тому якийсь телепень і каже: як не намалюєте цієї фігні себто планів — закриють нас. Уявляєш?
СОЛОМІЯ(різко перериває). Ми теж можемо вас закрити.
ГОРДІЙ.. Ми — не можемо, Соломіє.
СОЛОМІЯ. Не ви, а ми.
ГОРДІЙ. Ви, але не ти.
СОЛОМІЯ. Я виконую свої обов'язки, покажи програми.
ГОРДІЙ. (ходить по сцені). Розумієш, специфіка нашої роботи така специфічна, що ми не можемо залишати письмових слідів, це суперечить нашій справі.
СОЛОМІЯ. А чим ви займаєтесь?
ГОРДІЙ. Овва, ти не знала, куди їдеш? Добрий працівник, нічого не скажеш.
СОЛОМІЯ. Ви в мене що, одні такі соколи? Якраз я письмовими слідами не нехтую. (Виймає документи з сумки, шукає). Та-ак, ось школа джокерів. Це що, які танцюльки крутять?
ГОРДІЙ. Сонечко, ти переплутала. То диск-жокеї. А джокер з англійської— "блазень".
СОЛОМІЯ. Це що, філіал циркового училища?
ГОРДІЙ. Знову мимо. Мила моя, то клоуни.
СОЛОМІЯ. Яка різниця — і ті й ті смішать.
ГОРДІЙ. Як би тобі пояснити попростіше... Ну, це як сільський учитель і міністр освіти.
СОЛОМІЯ. Може, ще президент?
ГОРДІЙ. Ти знову плутаєш, це заступник, так би мовити, особливий таємний державний радник. Не віриш?.. Добре, будуть тобі документи. (Приносить грубезну старовинну книгу). Читай. Тут усе написано.
СОЛОМІЯ (гортає книгу). Що це?
ГОРДІЙ. Старовинний релікт. Монографія про блазнів. (Тоном професора за кафедрою). Перша гільдія блазнів виникла у... 1243 році. Потім утворюються династії, майстерність передається з покоління в покоління...
СОЛОМІЯ(розглядає картинки). Які кумедні чудики... Ой, а тут потворні, брр...
ГОРДІЙ. (тим же тоном). Вирощували як у природних умовах, так і штучних — пробірках, глеках, діжках.
СОЛОМІЯ. Це ж просто садизм! (Закриває книгу).
ГОРДІЙ. Блазень виховується жорстокістю.
СОЛОМІЯ. Дикість, темні віки.
ГОРДІЙ. А зараз що, світлі?
СОЛОМІЯ. Як-не-як — цивілізація... І всі твої блазні — анахронізм. Кому вони зараз потрібні? Мастодонти якісь... Яка їхня функція, соціальна роль?
ГОРДІЙ. Функції, кажеш? Добре... буде тобі. (Знову лекторська манера, можливо, уявна кафедра та аудиторія). Перша психологічно-компенсаторна... Психічне здоров'я влади — запорука громадянського миру... Можеш занотовувати, до речі...
СОЛОМІЯ. Дякую, я так послухаю...
ГОРДІЙ. Як пані бажає... Друге: блазень-камертон правди, єдине некриве дзеркало, соцдослідження - дитяче лопотіння в порівнянні. І третє... напруж увагу, спробуй збагнути глибину і ширину, а також об'єм думки... Будь-який феномен культури існує або у вигляді професії, інституції— себто локалізовано... Ловиш думку?
СОЛОМІЯ. Намагаюсь...
ГОРДІЙ. Або ж він розлитий у суспільстві. Без гільдії блазнів ми всі, а також ви всі... заражені блазнівством. А це гірше холери, повір мені.
СОЛОМІЯ Чомусь, крім тебе, цього ніхто не помітив.
ГОРДІЙ. А все чому? Короткозорість. А окуляри носити не хочуть. Негарно, бачте. От де твої окуляри? В сумочці?
СОЛОМІЯ. Я не ношу.
ГОРДІЙ. А дарма... Хочеш, подарую, королівський подарунок...
СОЛОМІЯ. Я нормально бачу.
ГОРДІЙ. Ненормально, ненормально! Бо тоді б ти побачила блазнівство всюди, згори донизу. А як іще назвати те, що... (Запалюється все більше). Що власну скаліченість і приниження не ховають, ні – навпаки-показують, хизуються, роблять із того професію і мають хосен!
СОЛОМІЯ (робить гримаску відрази). Це вже пахне політикою.
ГОРДІЙ. Я б сказав тхне, навіть смердить!
СОЛОМІЯ. (раптово зацікавлено й лукаво). Ну, гаразд, а як же ви проникаєте у владні структури?
ГОРДІЙ. Технологічний секрет... Може колись, потім...
СОЛОМІЯ (розчаровано). Колись — це ніколи. А де ви їх вербуєте, невже знаходяться такі унікуми?
ГОРДІЙ. Знаходяться, до того ж, самі. Ми лише відсіюємо.
СОЛОМІЯ.. Тест?
ГОРДІЙ. Природний відбір... Хто виживе.
СОЛОМІЯ.. А які фізичні дані?
ГОРДІЙ. Це має бути людина розумна, але така, що має лихо з того розуму — скалічена, нещасна, хоча талановита, в душі — артист, але не на сцені... Володар, як правило — бездарність, її треба якось відтінювати.
СОЛОМІЯ. Невже всі — без талантів?
ГОРДІЙ. Коли блазень стає королем — це трагедія для блазня, коли король хворий блазнівством — це трагедія для країни.
СОЛОМІЯ.. Філософія... (Різко). Безплідна і безглузда! Я б ніколи не пішла на це і ворогу б не порадила.
ГОРДІЙ. А дарма, у тебе є дані...
СОЛОМІЯ.. У мене?! Ніколи. Я не скалічена і не нещасна.
ГОРДІЙ. Ти? Ти на себе в дзеркало поглянь!
СОЛОМІЯ.. Куди ти мене тягнеш?!
ГОРДІЙ (перед дзеркалом). Дивися, на кого ти схожа? Затиснута, зігнута, нервова, синці під очима...
СОЛОМІЯ (пручається). Просто трішечки стомлена... Пусти. Руки!
ГОРДІЙ. Я знав тебе іншою... Соломіє, на тобі ж написано, на руках, на обличчі, в очах написано, що заїв побут, що гризня на роботі, І, вибач, симптоми нетраханості...
СОЛОМІЯ. (дає йому ляпаса). Хам! Як ти смієш! Хто дав тобі право?.. (Схлипує від плачу, але швидко опановує себе).
ГОРДІЙ (охолонув). Вибач, я був дещо нестриманим...
СОЛОМІЯ (відвернулась, спиною до залу). Нічого, я теж.
ГОРДІЙ. Я просто не люблю, коли легковажать моїм фахом. Розумієш, я не хотів тебе образити...
СОЛОМІЯ (скептично, гірко). Камертон правди...
ГОРДІЙ. Ти сама питала.
СОЛОМІЯ. (різко повертається). Досить, я не хочу більше про це.
ГОРДІЙ. Як пані забажає... (Пауза). Може, вип'єш кави?
СОЛОМІЯ. Може... (Гордій бере бубон). Тільки не бумкай, я тебе прошу. Мене дратує цей твій...
ГОРДІЙ. Хочеш, я сам принесу?
СОЛОМІЯ. Зроби таку ласку.
Гордій виходить. Соломія підходь до люстра, дивиться, потім чепуриться, виймає цигарку, мне, нервує. Повертається Гордй.
ГОРДІЙ. Прошу. (Дає їй запальничку, ставить каву). Хочеш каву по-турецько-європейськи? (Грайливо-інтригуюче, з посмішкою ніби нічого не сталося).
СОЛОМІЯ (байдуже). Це як?
ГОРДІЙ. Сідаєш по-турецьки і похапцем п'єш каву.
СОЛОМІЯ.. О ні, краще навпаки: я питиму по-турецьки маленькими ковточками, а...
ГОРДІЙ. Сидітимеш похапцем?
СОЛОМІЯ. Ні, на стільці.
ГОРДІЙ. Як пані забажає... А я, як вірний пес, — поблизу ніг. (Вмощується по-турецьки біля неї і одним махом випиває каву, ставить чашку, кладе голову на коліна). Давай не будемо сваритися... Ми ж давні друзі... Пам'ятаєш стару кав'ярню біля мосту?.. Тихий вечір, ми вдвох...
СОЛОМІЯ. У мене не ностальгійний настрій... Вернемося до наших баранів... Я так подумала, зважила і вирішила... (Пауза). Ми закриємо вашу контору.
ГОРДІЙ (різко повертається і охоплює її коліна. Соломія продовжує пити й палити. Він пильно дивиться). Жартуєш?
СОЛОМІЯ. Жарти — твоя парафія.
ГОРДІЙ. Не маєте права. На якій підставі?
СОЛОМІЯ(спокійно). Підстав хоч греблю гати: невідповідність стандартам, адміністративна анархія, нераціональність використання архітектурної пам'ятки — колишнього монастиря, в той час, як ченцям просто ніде молитися.
ГОРДІЙ. Бідолашні ченці!
СОЛОМІЯ. Не перебивай, будь ласка. І головне — непотрібність професії.
ГОРДІЙ. І це ти говориш після мого вишуканого красномовства?
СОЛОМІЯ. Ну зайди в будь-який центр зайнятості...
ГОРДІЙ. Я зрозумів, ти просто хочеш помститися.
СОЛОМІЯ. Я? За що? Я вже забула цей інцидент.
ГОРДІЙ. Ні, не за це. За те давнє ти не можеш простити.
СОЛОМІЯ. Що ти, я дуже рада, що все так сталося...
ГОРДІЙ. Добре, чого ти від мене хочеш? Чи, може, скільки?
Соломія (віддає йому чашку і встає). Ти помилився.
ГОРДІЙ. Невже ти така чесна?
СОЛОМІЯ. Я не візьму відповідальності за духовне каліцтво дітей.
ГОРДІЙ. Але в мене лише дорослі, добровільно, і вони щасливі тут бути!
СОЛОМІЯ. Можу собі уявити. Я вже побачила оцього... (Перекривляє Карамболя).
ГОРДІЙ. Та нічого ти ще не бачила і не чула, ти не так зрозуміла. Та ти нічого не зрозуміла, перекрутила і викрутила. Хочеш, я познайомлю тебе, побудеш, подивишся?..
СОЛОМІЯ. Чудиків у пробірках? Ні, ні, ні, нізащо...
ГОРДІЙ. Соломіє, послухай, не роби цього. Потім сама шкодуватимеш.
СОЛОМІЯ. І не подумаю.
ГОРДІЙ. Зрозумій, це дуже важливо для мене. Я вклав у це свою душу, своє серце, я відповідаю за цих людей. Може, це справа мого життя. Соломіє, у пам'ять про те, наше, допоможи мені, благаю, ти ж розумниця, ти все зрозумієш, правда?
СОЛОМІЯ. Я й хочу тобі допомогти, ти ж за крок до божевільні. Ти послухай, що ти несеш, ти не живеш, ти мариш, озирнися, роззуй очі — глянь у вічі реальності.
ГОРДІЙ. Досить. Ти розчарувала мене. Ти просто примітивна міщанка.
СОЛОМІЯ. Ти мені ще дякувати будеш... Де у вас тут вихід?
ГОРДІЙ. Прямо перед тобою. А куди ти, власне, зібралася?
СОЛОМІЯ. На автобус, звісно.
Гордій (дивиться на годинник). Ти вже спізнилася на останній рейс.
СОЛОМІЯ. Як? Там було ще зо два рейси.
ГОРДІЙ. Скасували, хочеш — іди перевір.
СОЛОМІЯ. Занесло ж вас... Скільки тут до міста?
ГОРДІЙ. Пішки?
СОЛОМІЯ. Ні, на собаках... Таксі зупиню.
ГОРДІЙ. Хвилин сорок — п'ятдесят... Якщо туди повезуть...
СОЛОМІЯ. А куди це мене повезуть?
ГОРДІЙ. Тут неподалік одну жінку вбили...
СОЛОМІЯ. Яку жінку?
ГОРДІЙ. Хтозна. Голосувала на дорозі — ну, її й "підвезли".
СОЛОМІЯ. Що ти мене залякуєш?
ГОРДІЙ. Просто не хочу, щоб на душі гріх був, місця тут глухі, сутеніє... Залишайся, переночуєш...
СОЛОМІЯ (засумнівалася). Я викличу таксі. У вас тут хоч телефон є?
ГОРДІЙ. Прошу — за дверима ліворуч. (Соломія виходить, смикає дріт. Гордій стиха вистукує на бубні — збігаються троє: горбань, високий хлопець у костюмі ченця та дівчина, стають у коло, стиха говорять, озираючись на двері). Тсс, У нас чепе - вона хоче закрити школу. (Обурливий гул). Я залишу її на ніч, у мене план. (Задоволений гул). Підготуйте фальшивий документ — і крутіть-вертіть її як можете, тільки без насилля - ясно? Все, готуйтеся, вона йде, всі щезли, бігом. (Усі, крім Гордія, зникають. З'являється Соломія). То як? Все о'кей?
СОЛОМІЯ. Зразу видно — нема господаря. Навіть телефон не працює.
ГОРДІЙ. Невже? (Виходить і зразу повертається). Дійсно, ну я розберуся обов'язково — завтра.
СОЛОМІЯ. Завтра? А сьогодні мені що робити?
ГОРДІЙ. Кажу, залишайся. Доки пропонують...
СОЛОМІЯ (в непевності). Ні, краще я спробую половити...
Гордій непомітно стукає злегенька в бубон, чується виття, ніби здалеку, моторошне.
СОЛОМІЯ. (здригається, обертається). Що це у вас? Собачка Баскервілів?
ГОРДІЙ. Та ні, що ти, не лякайся. Це просто вовчик...
СОЛОМІЯ. Жартуєш?
ГОРДІЙ. А ти колись чула, щоб собаки так вили? Тут ліс глухий... Та він на людей рідко нападає-якщо вже дуже голодний...
СОЛОМІЯ. Яка у вас всюди дикість!
ГОРДІЙ. Природа...
СОЛОМІЯ. Знаєш, я може й справді скористаюся з твоєї пропозиції. Але не думай, що ти щось із цього виграєш.
ГОРДІЙ. Силувати тебе я не буду... Зараз тобі принесуть розкладачку і постіль.
СОЛОМІЯ. Що, прямо тут?
ГОРДІЙ. А що тобі тут не подобається? Я можу винести.
СОЛОМІЯ. Не варто, на одну ніч.
ГОРДІЙ. Може, ти хочеш повечеряти?
СОЛОМІЯ. Та ні, я практично не голодна, дякую.
ГОРДІЙ. А очі голодні-голодні... Хочеш, пригощу тебе фірмовою стравою - ти ніколи не куштувала...
СОЛОМІЯ. А що це? (Гордій стукає в бубон, КАРАМБОЛЬ приносить якусь страву на тарілці, ставить і виходить мовчки). Дякую... Так що це таке?
ГОРДІЙ. Спершу скуштуй.
СОЛОМІЯ. Боже, чим воно відгонить?
ГОРДІЙ. Ти нюхати будеш чи їсти?
СОЛОМІЯ. М'ясо — не м'ясо... А як це готується?
ГОРДІЙ. О, це дуже складна технологія - з національної чукотської кухні. М'ясо підвішують за юртою і чекають, поки воно подвоїться... Потім запікається...
СОЛОМІЯ. А від чого воно двоїться?
ГОРДІЙ. Черви — знаєш який делікатес? Пальці оближеш.
Соломія скрикує і з огидою відкидає тарілку. Страва не випадає з неї й на підлозі. З'являється КАРАМБОЛЬ.
ГОРДІЙ. Винеси це. (КАРАМБОЛЬ виносить). Не хочеш їсти - не їж, а для чого кричати... Ти ж навіть не спробувала, може б тобі сподобалось, сир же ти їси...
СОЛОМІЯ. Ні, дякую, я утримаюсь.
ГОРДІЙ. Як пані забажає... Тоді на добраніч.
СОЛОМІЯ. Ти вже йдеш? Ще рано...
ГОРДІЙ. У нас лягають і встають разом із сонцем.
СОЛОМІЯ. Яка ідилія - так можна все життя проспати...
ГОРДІЙ. Тобі принесуть все необхідне. Як щось знадобиться, стукай у бубон. Добраніч. (Він виходить. КАРАМБОЛЬ приносить постіль).
Соломія ставить розкладачку, стеле постіль, знімає верхній одяг.
СОЛОМІЯ. Де ж тут світло вимикається? (Шукає вимикач по стінах, але не знаходить). От шарашкіна контора... Тільки й знають, брязкальцями бавитись... (Бере в руки бубна, світло гасне). От чортівня! (Лягає в ліжко, якийсь час тихо, потім чується віддалений сміх, далі голосніше, стукіт, регіт, шум, жінка перевертається з боку на бік, потім накриває голову подушкою -не допомагає, сідає на ліжку). Гей, ви там, тихіше можна? (Дикий регіт і гупання продовжуються). Режим у них, як же ж. (Зіскакує з ліжка, шукає навпомацки бубна — світло запалюється). Та що ви там гоцаєте? Ану припиніть негайно! (Сміх стає істеричним). Та замовкніть ви ради Бога!.. (Починає стукати у двері та стіни, бо гамір чується наче з різних боків. З'являється директор. Регіт припиняється).
ГОРДІЙ. Що сталося? Ви такий гамір зчинили - всю школу розбудили.
СОЛОМІЯ. Розбудила? Я? Та хто там спить! Такий гармидер, ледь на вухах не стоять, та якої, вже стоять...
ГОРДІЙ. На вухах? Ніколи не бачив... Зразу на двох?
СОЛОМІЯ. Знущаєшся? Не може бути, щоб ти не чув.
ГОРДІЙ. Може, тобі щось наснилося?
СОЛОМІЯ. Я не спала. Тут би й мертвий прокинувся.
ГОРДІЙ. Мертві не прокидаються, на жаль... А може тобі причулося?..
СОЛОМІЯ. Причулося? Там регочуть, як коні.
ГОРДІЙ. У нас немає коней.
СОЛОМІЯ. Я сказала: "як". Ти, ти просто доводиш мене...
ГОРДІЙ. Ну, не віриш мені, хочеш, когось покличемо? (Відчиняє двері - там темно). Карамболю! (їй). Он дивися, бачиш, темно, вже всі сплять. (Соломія зазирає).
СОЛОМІЯ. Це ще нічого не означає. (Входить КАРАМБОЛЬ у піжамі з заспаним виглядом, позіхає).
ГОРДІЙ. Ходи сюди, ти вже спав?
КАРАМБОЛЬ (гунявить). Хотів, так хотів, але не зміг. Шум такий був...
СОЛОМІЯ. А що я сказала?
ГОРДІЙ. А що за шум?
КАРАМБОЛЬ. У стіни гупали, кричали.
СОЛОМІЯ. А сміх чув?
КАРАМБОЛЬ. Який?
СОЛОМІЯ. Ну, такий регіт: га-га-га...
КАРАМБОЛЬ. Ні, га-га-га не чув.
СОЛОМІЯ. А ги-ги-ги?
КАРАМБОЛЬ. Теж.
СОЛОМІЯ. Та ви що, змовились?
ГОРДІЙ. Ну для чого ти так? Може, щось причулося?..
СОЛОМІЯ. Так це в мене стріха поїхала?
ГОРДІЙ. Нікуди вона не їхала, просто ти перевтомилася...
КАРАМБОЛЬ. Ой, я так перевтомився теж.
ГОРДІЙ. Іди відпочивай. (КАРАМБОЛЬ плентається до темної кімнати). У тебе просто нервова робота, це буває...
СОЛОМІЯ. У мене залізні нерви.
ГОРДІЙ. І залізо ржавіє... Хочеш, підемо до лікаря?
СОЛОМІЯ. Мене не приймуть...
ГОРДІЙ. Чому?
СОЛОМІЯ. Я не робила флюрографію... І взагалі, я уникаю лікарів.
ГОРДІЙ. Розумію, самолікування до добра не доводить.
СОЛОМІЯ. Та ти що? Я ж не наркоманка якась, пігулок не терплю... А, розумію, у психушку запроторити хочете? Не вийде, я нормальна...
ГОРДІЙ. Ну, хоча б просто душ, холодний душик для нервів — просто клас. Систему Іванова знаєш?
СОЛОМІЯ. Так, із мене досить, я їду додому, хай мене вбивають, хай загризають вовки...
ГОРДІЙ. Та це просто місцева собачка —- Барбосик.
СОЛОМІЯ. Хай мене загризе Барбосик... (Швидко одягається).
ГОРДІЙ. Там, наче, дощ...
СОЛОМІЯ. Парасольки в тебе, звичайно, немає?
ГОРДІЙ. На жаль...
СОЛОМІЯ. Та я не цукрова.
ГОРДІЙ. Соломіє, стривай, я тобі все поясню...
СОЛОМІЯ. Однією фразою.
ГОРДІЙ. Трьома.
СОЛОМІЯ. (є дверях). Гаразд, двома.
ГОРДІЙ. Розумієш, ми займаємось психотехнікою, біополя перенасичені, виникають фантоми - вони впливають на чутливу психіку...
СОЛОМІЯ. Хто виникає?
ГОРДІЙ. Фантоми, це такі...
СОЛОМІЯ. Все-все-все, прощавай, гуд бай, аріведерчі... (Вибігає).
ГОРДІЙ. Соломіє!.. Чорт забирай... (Стукає в бубон, робить якийсь знак — чути шум води. За якусь хвилину Соломія повертається — мокра мов хлющ). Уже вернулася? Так швидко?
СОЛОМІЯ. Я на хвилинку — перечекати зливу.
ГОРДІЙ. Вирішила таки прийняти душ? Непогано було б зняти одяг.
СОЛОМІЯ. Знущаєшся? Там ллє, мов із відра.
ГОРДІЙ. Бідолаха... Бачиш, навіть природа проти...
СОЛОМІЯ. Нічого, перечекаю і піду.
ГОРДІЙ. Куди? Глянь, яка калюжа з тебе накапала...
СОЛОМІЯ. Ну, дай ганчірку, я витру.
ГОРДІЙ. Нікуди я тебе не пущу... (Підхоплює її на руки, несе на ліжко, вона трохи пручається). Тебе саму треба витерти...
СОЛОМІЯ. Що ти робиш?!
ГОРДІЙ. (вкладає її на ліжко). Чого ти злякалася?
СОЛОМІЯ. Я — ні, просто не люблю так... Пусти...
ГОРДІЙ. (починає роздягати її). А як ти любиш? Бути мокрою?
СОЛОМІЯ. Хам, нахаба, пусти! (Гордій різко відступає, розвертається і йде до дверей. Соломія вражена). Ти куди? (Гордій замикає двері). Що ти робиш?
ГОРДІЙ. Аби ти не втекла... (Посміхається до неї).
СОЛОМІЯ. Я буду кричати!
ГОРДІЙ. Аби збіглися допомагати?
СОЛОМІЯ. Ти не посмієш!
ГОРДІЙ. А що ти подумала? (Підходить).
СОЛОМІЯ. Те, що й ти...
ГОРДІЙ. Я просто не хочу, щоб ти схопила запалення легенів. (їде до протилежних дверей). Тобі принесуть сухий одяг і бульйон... із м'яса дикої гієни. (Уже в дверях). І не сподівайся на більше... (Виходить).
Соломія (крізь зуби). От сволота... Шлях би тебе трафив... (Підхоплюється, йде до дверей, пробує відімкнути, але марно. З інших дверей з'являється постать в одязі ченця зі спущеним каптуром, тримає чашку і одяг).
ЧЕНЕЦЬ. Прошу, пийте, а то захолоне.
Соломія (злякано озирається). Ху-ух... дякую, а що це.
ЧЕНЕЦЬ. Тут плавала дика гієна.
СОЛОМІЯ. А вона ще й водоплаваюча?.. А свійської у вас не водиться?
ЧЕНЕЦЬ. Ні, їх важко приручати.
СОЛОМІЯ. Дякую, я не буду, пийте самі вашу гієнятину.
Ченець (випиває, обличчя його не видно). А це одяг.
СОЛОМІЯ. (скептично розглядає його). Гаразд, можете йти.
ЧЕНЕЦЬ. Дякую, але я ще залишусь.
СОЛОМІЯ. Але я перевдягатимусь.
ЧЕНЕЦЬ. Я на це не реагую, прошу.
СОЛОМІЯ. Але я реагую.
ЧЕНЕЦЬ. Я не звертатиму уваги.
СОЛОМІЯ. (роздратовано). Красно дякую.
ЧЕНЕЦЬ. Я впаду в транс і симбіоз... (Починає робити якісь вправи, дихальні і фізичні. Соломія вражено спостерігає, потім він сідає в позу лотоса і завмирає, вона перевдягається і лягає).
СОЛОМІЯ. Гей, молодий чоловіче, ви тут надовго? Я спати буду. (Він мовчить, вона встає, торсає його). Ви сидіти довго будете?
ЧЕНЕЦЬ. Вже встаю. (Підводиться). Вже йду...
СОЛОМІЯ. Слава Богу. (Лягає знову).
ЧЕНЕЦЬ (ходить по кімнаті, зазирає у всі кутки, яку пошуках чогось чи когось). Шудря! Шудречка! Ти де? Ну, йди сюди... Ач, як сховалася... Від мене не втечеш...
СОЛОМІЯ. Кого ви шукаєте?
Ненець. Не бачиш — Шудрю.
СОЛОМІЯ. Я з ним не знайома.
ЧЕНЕЦЬ. Твоє щастя.
СОЛОМІЯ. А що це ви мені тикаєте?
ЧЕНЕЦЬ. З гарненькими я на ти, а з незугарами - на ви. Такі в мене принципи...
СОЛОМІЯ. А якщо я попрошу вас разом із принципами забратися геть?! Ви що, не розумієте, що заважаєте спати?!
ЧЕНЕЦЬ. А ти хіба не розумієш, що спати в цьому домі неможливо! То краще допоможи мені знайти Шудрю.
СОЛОМІЯ. А тоді ти заберешся звідсіль?
ЧЕНЕЦЬ.. Напевно...
СОЛОМІЯ. Гаразд. (Підводиться). А як він виглядає?
. Звичайно, звичайнісінький Шудря, як усі шудрі. Типовий.
СОЛОМІЯ. Я не знаю, як виглядають типові шудрі. Але тут нікого не було, це точно.
ЧЕНЕЦЬ. Був. Я відчуваю його запах. (Зазирає під ліжко). Це він!
Соломія (Злякано схоплюється). Де?
ЧЕНЕЦЬ. Понюхай. Чуєш?
СОЛОМІЯ. Ні.
ЧЕНЕЦЬ. Спробуй обома ніздрями, тільки синхронно. Чуєш?
СОЛОМІЯ. Здається... Ні, не чую.
ЧЕНЕЦЬ. А ти спробуй по одній: спершу лівою, потім правою... Ну, як?
СОЛОМІЯ. По-моєму... ніяк.
ЧЕНЕЦЬ. Ну ось же, ось сліди!
СОЛОМІЯ. Я нічого не бачу.
ЧЕНЕЦЬ. Відійди, велике бачиться на відстані! (Бігає залою). Він був тут, це точно. (Знесилено опускається, сідає в позу лотоса).
СОЛОМІЯ. Що сталося?
ЧЕНЕЦЬ. Повітря пахне відсутністю Шудрі... Мабуть, він пішов.
СОЛОМІЯ. То чого ти чекаєш?
ЧЕНЕЦЬ. Може, вернеться.
СОЛОМІЯ. То ти тут що, до ранку будеш?
ЧЕНЕЦЬ. Хтозна...
СОЛОМІЯ. А краще так, ти йди, а я, як побачу когось, тебе покличу.
ЧЕНЕЦЬ. Він хитрий, ти можеш проґавити його. Ти краще поспи, а я повартую.
СОЛОМІЯ. Та який вже тут сон! Я з тобою трохи посиджу. (Сидять мовчки). А давно ти тут?
ЧЕНЕЦЬ. Давно.
СОЛОМІЯ. Слухай, а розкажи, чим тут взагалі займаються?
ЧЕНЕЦЬ. Вчаться.
СОЛОМІЯ. А по-моєму, вам просто морочать голову. І що ти цим дипломом робитимеш?
ЧЕНЕЦЬ. Блазнюватиму.
СОЛОМІЯ. Та кинь ти цю шарашкіну контору. (По секрету). її все одно закриють. А тебе мені шкода. Такий ладний хлопець — стільки часу прогаяв... Хочеш, я тебе кудись влаштую? Бухгалтером, наприклад, отакий фах - на розхват.
ЧЕНЕЦЬ (захоплено). Бухгалтером, правда?! Ні, не хочу.
СОЛОМІЯ. Чому?
ЧЕНЕЦЬ. Я - блазень.
СОЛОМІЯ. Ну, хочеш у циркове училище, на клоуна?
Ченець починає сміятися, потімреготати, все дужче і дужче.
СОЛОМІЯ. Перестань! Припини, чуєш... Замовкни! Заткни пельку! (Сміх не вгаває, страшний сміх. Соломія затуляє Ченцеві рота— він вмовкає). Це ти сміявся тоді? Ти?! (Ченець виривається і відбігає вбік).
ЧЕНЕЦЬ. Вибач, у мене хвороба — нетримання сміху.
СОЛОМІЯ. Ніколи не чула про таку.
ЧЕНЕЦЬ. Ще б пак, майже унікальна.
СОЛОМІЯ. І що, не лікується?
ЧЕНЕЦЬ. Практично, ні. Я вже все перепробував.
СОЛОМІЯ. Вибач, я не знала... Це в тебе з народження?
ЧЕНЕЦЬ. Ні, травма. Я спотворив обличчя в дитинстві - з мене сміялися, і я... я теж почав сміятися...
СОЛОМІЯ. І як це сталося?
ЧЕНЕЦЬ. Тобі, мабуть, нецікаво все це...
СОЛОМІЯ. Чому? Але якщо ти не хочеш говорити, тобі боляче...
ЧЕНЕЦЬ. Ні, мені боляче мовчати. Мене ніхто більше не хоче слухати. Кажуть: набрид, а скільки я там розповідав — зовсім трішки... Послухай мене, ти ж мене вислухаєш, правда?
СОЛОМІЯ. Ну звичайно, кажи. Ніч довга.
ЧЕНЕЦЬ. Так-от, я був зовсім маленьким, коли мама мене покинула, такого крихітку, отакенького, малюсінького... У тебе діти є?
СОЛОМІЯ. Н-ні... немає.
ЧЕНЕЦЬ. Ти вбивала їх?
СОЛОМІЯ. Ти що, ні, звичайно. Як ти міг подумати?
ЧЕНЕЦЬ. Невже ти ніколи не робила абортів?
СОЛОМІЯ. Я... яке тобі діло до мене?.. Ти не маєш права питати.
ЧЕНЕЦЬ. Ну, я ж з тобою щирий до інтимності, до оголення , так би мовити... Чом же ти мені не довіряєш? Ти бачиш мене вперше, і, може, востаннє...
СОЛОМІЯ. Я тебе не бачу. Чом ти ховаєш обличчя?
ЧЕНЕЦЬ. Я ж казав, я - потвора... Якщо ти не довіряєш — я мовчатиму.
СОЛОМІЯ. Чоловікам цього не збагнути... Я не могла були такі обставини, що... це неможливо...
ЧЕНЕЦЬ. Тсс... мовчи, нічого не пояснюй. Ти правильно робила, що вбивала... Це чесніше...
СОЛОМІЯ. Це не вбивство, це...
ЧЕНЕЦЬ. Тсс... Слухай далі, так-от, я жив у притулку і любив голубів.
СОЛОМІЯ. А що мама? Ти казав про маму.
ЧЕНЕЦЬ. Маму я не пам'ятаю, зате добре пам'ятаю голубці.
СОЛОМІЯ. Ти казав про голубів.
ЧЕНЕЦЬ. То не важливо. Головне - любив я їх пристрасно і ніжно. А за це діти сміялися з мене і били...
СОЛОМІЯ. Яка жорстокість! Але чому? Що тут такого? Я теж люблю голубці...
ЧЕНЕЦЬ. Правда? Явірив, я сподівався знайти однодумця, союзника, соратника, так би мовити... Я любив їх до нестями... Я ховав їх у шафу, у тумбочку, в стіл... крав, вимінював, бальзамував...
СОЛОМІЯ. Але для чого?
ЧЕНЕЦЬ. Я вірив, що колись вони обернуться голубами і віднесуть до мами, як Івасика-Телесика...
СОЛОМІЯ. Його несли гуси-лебеді.
ЧЕНЕЦЬ. Яка різниця - аби з крилами. Головне, що я вірив... Вірив, що повернуся до мами.
СОЛОМІЯ. Ти ж не любив маму.
ЧЕНЕЦЬ. Яка ж дитина не любить маму? Колись я побачив жінку, схожу на маму — і побіг...
СОЛОМІЯ. Як же, ти ж її не бачив ніколи...
ЧЕНЕЦЬ. Яка різниця?.. Головне, що я побіг... і не помітив скляних дверей — і влетів з розгону... (Охоплює голову руками і замовкає).
СОЛОМІЯ(схиляється над ним, пестить голову). Ну, що ти, не треба, це я, дурна, нагадала. Повір мені, лице - це не найголовніше. Все ще буде добре. Можна зробити пластичну операцію. Будеш, як усі нормальні люди... І нема чого ховатися з цим, це просто комплекс...
ЧЕНЕЦЬ. Усі будуть сміятися... І ти, ти теж, якщо побачиш.
СОЛОМІЯ. Я не буду, покажи, правда не буду.
ЧЕНЕЦЬ. І плакати не будеш? Це ще гірше.
СОЛОМІЯ. Не буду.
ЧЕНЕЦЬ. І непритомніти?
СОЛОМІЯ. Ні.
ЧЕНЕЦЬ. І криком кричати?
СОЛОМІЯ. Ну, не буду, не буду, показуй уже.
ЧЕНЕЦЬ. Добре, тільки ти притулися до чогось, аби не впасти.
СОЛОМІЯ. (демонстративно виходить на середину). Показуй.
Соломія стоїть обличчям до залу, а Ченець-спиною, він різко скидає каптура. Соломія тихо скрикує і сповзає вниз, на підлогу. Ззовні чується дикий сміх, може, грім. Ченець витримує паузу і обертається. У нього звичайне обличчя, але з клоунським гримом. Він стоїть якусь мить, потім зривається з місця і бігає по кімнаті, свистить. Соломія спостерігає.
СОЛОМІЯ. (оговталася). Ах, ти ж брехло нещасне, йди геть зочей!
ЧЕНЕЦЬ. Це не брехня...
СОЛОМІЯ. Ще й виправдується... А що це?
ЧЕНЕЦЬ. Просто міф...
СОЛОМІЯ. Ходи шефу ті байки розказуй. З мене досить вас обох! Забирайся!
ЧЕНЕЦЬ. Тільки його не руш. Він просто геній...
СОЛОМІЯ. Здуріти можна, геть здуріти. Зараз я покличу твого генія. (Тягнеться до бубна, але Ченець перехоплює). І тебе викинуть!
ЧЕНЕЦЬ. Не треба, най відпочине... Я й так піду. Просити будеш - не лишусь.
СОЛОМІЯ. Слава тобі, Господи, зразу б так.
ЧЕНЕЦЬ. (на виході). Я думав, тобі сумно...
СОЛОМІЯ. Дякую красно, мені вже дуже весело. А це залиш.
(Показує на бубон).
ЧЕНЕЦЬ. Залишу. Бо з'явиться Шудря — ще налякає...
СОЛОМІЯ. Він що, ненормальний, твій Шудря?
ЧЕНЕЦЬ. Та ні, зовсім нормальний пацюк...
СОЛОМІЯ. Хто?!
ЧЕНЕЦЬ. Пацючок.
СОЛОМІЯ. Мама! Де він? (Оглядається перелякано). Випустіть мене звідси. (Кидається до дверей — вони замкнені).
ЧЕНЕЦЬ. Та не бійся, це такий собі мутантик завбільшки з кицю, а чи трохи більше. Ну, я пішов...
СОЛОМІЯ. Не лишай мене!
ЧЕНЕЦЬ. Мені ніколи. (Гордо).
СОЛОМІЯ. Миленький, прошу тебе! Я їх страх як боюсь.
ЧЕНЕЦЬ. Ну то сховайся.
СОЛОМІЯ. (намагається знайти схованку, не знаходить застрибає в ліжко). Почекай трохи.
ЧЕНЕЦЬ. Шудря любить під ковдру залізати.
Соломія (зістрибує, зриває ковдру). Можна, я з тобою піду?
ЧЕНЕЦЬ, Ні.
СОЛОМІЯ. Ну, придумай щось! Що-небудь. (Чепець відчиняє двері). Стривай, вибач, ти так добре розважив мене...
ЧЕНЕЦЬ. Я за капканом.
СОЛОМІЯ. А як же ж я?
ЧЕНЕЦЬ. Чекай, я придумав. Є один засіб. (Витягає з кишені крейду). Ставай сюди. (Соломія стає посеред зали). Підніми ногу. (Обмальовує їй ногу). От і все. Чекай мене. Це захисне коло.
Соломія (па одній нозі). А що, хіба більше коло не можна зробити?
ЧЕНЕЦЬ. Ні, на більше може не зреагувати. Менше коло - більша концентрація. Зрозуміла?
СОЛОМІЯ. Так... Тобто, ні.
ЧЕНЕЦЬ. Ну, ти подумай, а я тобі гамачок принесу.
СОЛОМІЯ. Неси що-небудь, аби хутчій.
Ченець виходить. Соломія намагається встояти на одній нозі і ще дотягнутися до бубна - в неї це не дуже виходить. Заходить директор.
ГОРДІЙ. Здається, ти хотіла мене покликати?
СОЛОМІЯ. Ой! (Опускає другу ногу, потім злякано піднімає знову). А як ти здогадався?
ГОРДІЙ. Психотехніка... Ти що це?.. Не знав, що ти любиш спати в позі чаплі. (Вона знову приставляє ногу). Ти стій, стій, тобі личить така поза... Тобі зручно?
СОЛОМІЯ. Ні, але це самооборона. Розумієш, тут Шудря бігає... А я боюся... а він сюди боїться...
ГОРДІЙ. Нічого не второпаю. Хто такий Шудря?
СОЛОМІЯ. Не знаю, чи великий пацюк, чи маленька киця... Мутант.
ГОРДІЙ. Ага, мутантик, ясно. І де ти це бачила?
СОЛОМІЯ. Це не я, це ненець бачив...
ГОРДІЙ. Угу, ти вже й ченців почала бачити, і мутантів... Може все-таки в душик, га?
СОЛОМІЯ. А вони в душах не водяться?
ГОРДІЙ. Хто, ченці?
СОЛОМІЯ. Ні, щури.
ГОРДІЙ. Ні-ні, це ж не крокодили, це тварі сухопутні.
СОЛОМІЯ. Може й справді?..
ГОРДІЙ. Ходімо, нерви заспокоїш, відпочинеш...
СОЛОМІЯ (робить пару кроків). А як же я дійду? А як він по дорозі нападе?
ГОРДІЙ. Гаразд, я тебе на руках віднесу. (Підхоплює, несе).
СОЛОМІЯ (скрикує). Ой, що ти так мене притискаєш?
ГОРДІЙ. Я? Та це ти мене ледь не здушила...
СОЛОМІЯ. А ти ледь не роздавив!
ГОРДІЙ. Так і горнеться, так і лине...
СОЛОМІЯ. А що ж мені -хвицатися?
ГОРДІЙ. Ну, не так же ж навалюватися...
СОЛОМІЯ. Це я? Я?.. Ану пусти! Не треба мені душу..
ГОРДІЙ. Може в ліжечко?
СОЛОМІЯ. Ні! Тільки не це! Пусти, постав мене, чуєш?
ГОРДІЙ. Ну вже поставив, чого верещати?
СОЛОМІЯ. Ні, ти на місце постав, звідки взяв. (Відносить її в коло).
ГОРДІЙ. Не забудь ніжку підняти.
СОЛОМІЯ. І підніму. Порозводили тут щурів... Добре, хоч свині не бігають...
ГОРДІЙ. Якщо потраплять до ваших рук, то забігають. Ти прогресуєш: спершу слухові галюцинації, тепер - зорові...
СОЛОМІЯ. Кажу ж тобі, не я те бачила, а твій ченець, отой, кого ти послав.
ГОРДІЙ. Я нікого не посилав. А хотів би когось послати...
СОЛОМІЯ. Взаємно...
ГОРДІЙ. Бажаю милих сновидінь... (Виходить).
СОЛОМІЯ. Іди ти під три чорти... (Гордій вже не чує, за мить заходить Чепець із клунком). Нарешті! Тебе тільки за смертю посилати..
ЧЕНЕЦЬ. Не буркайся, вже лечу, вже несу... Це сюрприз заплющ очі і порахуй до трьох... (Соломія заплющує очі. Ченець виймає гамак-сітку).
СОЛОМІЯ. Ну, раз...
ЧЕНЕЦЬ. Руки вгору. Ноги вниз.
СОЛОМІЯ. Ой, а де ж іще можуть бути ноги? (Виконує, Ченець накидає на неї сітку. Бажано, щоб це було щось на кшталт мішка із сітки, підвішеного вгорі так, щоб його можна було гойдати, але можливі варіанти). Два... три. (Розплющує очі). Вже можна? Ой я заплуталася.
ЧЕНЕЦЬ. Чекай, зараз допоможу. (Заплутує ще більше). Тільки не здумай кричати, а то Шудря може на крик прибігти.
СОЛОМІЯ. Ой, я звідси не виберусь.
ЧЕНЕЦЬ. Зате й не випадеш. Отак зовсім добре...
СОЛОМІЯ. А як я не втримаюсь і крикну?
ЧЕНЕЦЬ. Поклади щось до рота.
СОЛОМІЯ. Випаде чи виплюну -ліпше зав'яжи мені...
ЧЕНЕЦЬ. Ну, якщо ти так хочеш... (Виймає хусточку, зав'язує їй рота). Сиди тихо-тихо, зрозуміла? (Вона киває). Спи. (Вона махає рукою).
Ченець виходить. За мить з'являються троє: Ченець без одягу і гриму, можливо в трико з ковпаком; горбань КАРАМБОЛЬ і дівчина - вся в рюшиках і бантиках, розмальована, як лялька, БАРБІ.
ЧЕНЕЦЬ. Я спіймав Шудрю! Я спіймав Шудрю! (Гасає по залі).
Б АРБІ. Цю пацючку? Клас! Вона здорова?
ЧЕНЕЦЬ. Здоровезна!
КАРАМБОЛЬ. Завбільшки з кицю?
ЧЕНЕЦЬ. Бери вище -у п'ять-десять разів більша!
КАРАМБОЛЬ. У-ру-ру! Ку-ка-рі-ку! (Теж бігає по сцені).
ЧЕНЕЦЬ. Ти не гасай, ти спину підставляй — ти програв.
КАРАМБОЛЬ. А де вона? Де?
БАРБІ. (підходить до Соломії, та видає нечленороздільні звуки, мотає головою тощо). КАРАМБОЛЬ. В тебе що, очі на п'ятках. Глянь, яка пацючечка... Така бридоточка... А лапчики які, так ми мотати ними вміємо! Карамболь, ти програв! ( Ченець сідає на спину Карамболя і "гоцає ").
ЧЕНЕЦЬ. Но-о, неси мене, мій кінь стрибучий! (Штрикає його).
КАРАМБОЛЬ. Зара як штрикну! Тобі тут що, гіподром? Як хвицну - так щелепами й заляскаєш!..
ЧЕНЕЦЬ (патетично). Мовчи, твар безсловесна!
БАРБІ. Та не гризіться ви... Ченець, а в неї є хвостик?
ЧЕНЕЦЬ. Тобі аби до когось на хвіст упасти. Ну, не виріс, не зміг...
КАРАМБОЛЬ. Відійди від гріха подалі, бо ще вкусить.
БАРБІ. Ха, в неї зубки зав'язані... Така кумедна... Щось і на щура не дуже схожа...
ЧЕНЕЦЬ. Теж мені головний спец по щурах.
БАРБІ. А ти спец? А ну скажи, щури хроплять, чи ні?
ЧЕНЕЦЬ. Я зі щурами не спав.
Продовжують гоцати, КАРАМБОЛЬ пробує його скинути, вовтузяться, Соломія намагається розв'язати рота, але руками не дістає.
КАРАМБОЛЬ. А я навіть не цілувався.
БАРБІ. У вас ще все попереду. А давайте її приспимо й перевіримо.
ЧЕНЕЦЬ. У тебе дімедрол є?
БАРБІ. Ні...
КАРАМБОЛЬ. Ну то все. Тпру, приїхали.
БАРБІ. А ми природним методом: погойдаємо, колискової утнемо...
КАРАМБОЛЬ (скидає Ченця). Ур-ра! Ку-ка-рі-ку! Гайда гойдати!
ЧЕНЕЦЬ. Карамболю! Ти ще й каламбуриш? (Підводиться). А ну давай соло!
КАРАМБОЛЬ. А чому зразу я? Як що, так і я? Лівого знайшли?
БАРБІ (гойдає Соломію до Ченця). КАРАМБОЛЬ, починай, не доводь себе до фальцету!
КАРАМБОЛЬ. Я що, я - завжди готовий. Репертуар давай!
ЧЕНЕЦЬ. Люлі! (Соломія перейшла до активних рухів).
БАРБІ. Люлі!
КАРАМБОЛЬ. Люлі-люлі-люлі-люлі.
БАРБІ. Скочили на лобі гулі!Біс!
ЧЕНЕЦЬ. Браво!
КАРАМБОЛЬ (вклоняється на всі боки). Люлі-люлі-люлі-люлі, Ой, не тич верблюду дулі!
ЧЕНЕЦЬ. Геніально!
БАРБІ. Божественно!
СОЛОМІЯ(їй, нарешті, вдається розв'язати рота). Ах ви ж падли,пацанва чортова, знущатися надумали? Та я вам у матері го-жуся! Ну, я доберуся - кісток не зберете!
БАРБІ. Ченець, ти програв. Це така пацючка, як я ескаватор. Собацюра типова, бач, як гавкає...
СОЛОМІЯ. Я... та як ти смієш? Гордію! Пане директоре! Рятуйте!!!
КАРАМБОЛЬ. Ого, ще й вити почала! Може, сказилася?
СОЛОМІЯ. Ну, стривайте, міліцію приведу, рекет напущу!
БАРБІ. Ну, дурненька, чого ти скавчиш? (її розкручують, гойдають). Як тебе звати — Жучка чи Бобик? Бобик-бобик!
ЧЕНЕЦЬ. Та який в біса Бобик? Це ж сучка типова.
СОЛОМІЯ. Ну, я тобі покажу!..
БАРБІ. Жучечко, не сердься, дай лапку.
СОЛОМІЯ. Я тебе своїми лапами... тьху, руками задушу!
БАРБІ. Так ти в нас Жучка-злючка. Ану, голос! Голос!
СОЛОМІЯ. Гордію! Рятуйте!
БАРБІ. Молодець, голос, голос, молодець, давай ще!
СОЛОМІЯ. Знущаєшся?
БАРБІ. Ой, яка розумна собачка, голос, голос! (Пауза). Ну що ж ти, ну погавкай ще, побреши...
ЧЕНЕЦЬ. Обережно, ще вкусить.
БАРБІ. Та я сама кого хочеш укушу!.. Що, вже не хочеться? Карамболю, ошийника, Ченцю, намордника!.. Бігом! (Ті виходять, Барбі зовсім по-іншому - просто і сердечно до Соломії). Не ображайтеся, мила пані, ми не хотіли вам зла... Хіба ж ви не бачите - це хворі люди, психи. Згляньтеся над ними, підіграйте трохи їхнім химерам - вони заспокояться і затихнуть.
СОЛОМІЯ. Чом я маю бути забавкою якихось психів? Для цього є лікарні. Це знущання якесь.
БАРБІ. Ні-ні, це просто гра. Згадайте, коли ви були малою, це ж просто. Зрозумійте - в божевільнях нікого не виліковують, а тут у них є шанс. Я вас дуже прошу, це зовсім коротко, ну, на п'ять хвилин, побудьте собачкою, згляньтеся над нещасними... Хочете, на коліна стану...
СОЛОМІЯ. Встань... Що ж ви не попередили зразу.
БАРБІ. Перепрошую, я не встигла, все було так швидко... (Відчиняються двері). Ідуть. (Тихо). Я вас дуже прошу... (Пестить ї їпо голові. Потім повертається до попереднього тону). Можеш її розпити, вона не буде кусатися, ані брикатися. Вона в нас розумниця правда? (Підморгує Соломії, благає її очима).
ЧЕНЕЦЬ. Барбі - приборкувачка диких звірів!
БАРБІ. Зараз ти у мене диким звіром будеш! Підставляй спину!
ЧЕНЕЦЬ. Не тобі ж, а Карамболю!
КАРАМБОЛЬ. Ур-ра! Ку-ка-рі-ку!
БАРБІ. А ти взагалі потухни, курча недорізане! Хто викрив Ченця? Я? Я й кататися буду.
К а р а м б о л ь. У-у-у-у!
ЧЕНЕЦЬ. А що з цуциком робити?
БАРБІ. Ти що, з дуба на кактус упав? Не знаєш, що з ними роблять?
КАРАМБОЛЬ, Дресирувати! (Імітує собаку - ходить на задніх лапках, хекає тощо).
БАРБІ. Ну, звільніть її! (Соломію розплутують, Барбі пестить її по голові, Соломія починає трохи скавчати). Це все потім, а спершу ми будемо її доглядати, пестити, гуляти водити... Вона в нас розумниця -і голос подавати вміє. (Соломія гавкає). Отак, молодець, і на задніх лапках ходить... По-моєму, вона голодна... Ченцю, ти хочеш підставляти спину?
ЧЕНЕЦЬ. Звісно, не хочу.
БАРБІ. Тоді принеси кістку собаці.
ЧЕНЕЦЬ. Де я її візьму? Сьогодні рибний день.
БАРБІ. Ну, піди накопай, тут цвинтар колись був...
ЧЕНЕЦЬ. Я тобі що, екскаватор?
БАРБІ. У Барбосика забери... Ворушися, а то кататися буду. (Ченець вибігає). Карамболю, не комизися, принеси їй підстилку, а то їй холодно буде.
КАРАМБОЛЬ. А що я? Де я її візьму? (Соломія періодично гавкає).
БАРБІ. Роззуй очі! Оно лежить, на ліжку.
КАРАМБОЛЬ. Воно ж таке чисте, таке незаплямоване!
БАРБІ. Ну, так постав там пару плям і неси сюди, бігом. (КАРАМБОЛЬ приносить постіль, стеле), Лягай, моя мила, отака тобі постелька... (Соломія влаштовується там, з'являється Ченець із кісткою).
ЧЕНЕЦЬ (тиче кістку). На, Жучечко, їж, покуштуй, отак смачненька кісточка, мням-мням, сам би з'їв, так зуби хилитають ся... (Соломія відвертається, потім гарчить, але її все одно "пригощають", тоді вона кидається за бубном, але його перехоплює Ченець). Як вовка не годуй...
КАРАМБОЛЬ. Не вовка, а собаку.
ЧЕНЕЦЬ. Тим більше... Потримайте її, я одягну нашийника.
В цей час чути якийсь звук, наче глухої сирени.
БАРБІ Цитьте! Чуєте? Сигналізація спрацювала, може то злодії? Облиш її. Ченцю, Карамболю, біжіть уперед, перевірте.
КАРАМБОЛЬ. А чому зразу я? Як що, так і я...
БАРБІ. Бігом! (До Ченця). Кинь це, вона і так посидить, правда, собацю? Постережи-повартуй тут трошечки, а ми вернемось... (Підморгує Соломії, вдвох із Ченцем вони вибігають слідом за Карамболем).
Соломія лишається сама Починає тихенько скавчати, підвивати і, зрештою, заливається гавкотом, згортається клубочком і по-філософському розглядає кістку. З'являється Гордій, непомічений, якусь мить спостерігає за нею.
Завіса.
ДІЯ ДРУГА.
Мізансцена така ж, як наприкінці першої дії.
ГОРДІЙ. Ти любиш спати на підлозі? Оригінально. Але ж тут брудно й протяг.
СОЛОМІЯ. (хутко підводиться). Я зовсім не збиралася тут спати.
ГОРДІЙ. (підходить і бере кістку). А, ти просто вечеряєш... Помилуй, де ти взяла цю бридоту?
СОЛОМІЯ. Її відібрали у Барбосика.
ГОРДІЙ. Бідний собака. До чого доводить голод. Ти б сказала...
СОЛОМІЯ (істерично). А я тепер теж собака, я вмію давати лапу, гавкати: гав-гав, я навіть укусити можу!..
ГОРДІЙ (іронічно). Невже? Я ж і злякатися можу.
СОЛОМІЯ (зовсім істерично). Досить, не роби з мене ідіотку!
ГОРДІЙ. Та хто робить?
СОЛОМІЯ Перестань!!! Це все твої телепні виробляють. Це ж їх підіслав? І де ти тільки понабирав цих психів?..
ГОРДІЙ. Соломіє, ну ти несправедлива, вони дуже здібні.
СОЛОМІЯ. В чому? У знущанні? І ти потураєш їхнім збоченням?
ГОРДІЙ. У блазенстві... Вони просто експериментують. Невже ти сприйняла їхні витівки серйозно? Вони ще такі діти...
Соломія (вже не так грізно, у стані перед плачем). Діти? Та це звірі! Я їм не піддослідний кролик.
ГОРДІЙ. Ну, що ти... (Втішає). Ти не кролик, і не собачка, і не кішечка... Ти - жінка, дуже гарна жінка.
СОЛОМІЯ. Правда? А ти казав...
ГОРДІЙ. Через заздрощі, що ти не моя...
СОЛОМІЯ. Знаєш, мені здається, в мене не всі гвинтики...
(Схлипує).
ГОРДІЙ. Всі-всі, а бракує — я віднайду...
СОЛОМІЯ. Не залишай мене одну, прошу, а то в мене стріха поїде в цьому домі...
ГОРДІЙ (підхоплює її разом з постіллю і несе в ліжко). Ну-ну, вже ніхто нікуди не їде. Стріха без коліс, без керма і без вітрил. А ти розслабся... Відпочинь...
СОЛОМІЯ. У мене не потекло?
ГОРДІЙ. Звідки?
СОЛОМІЯ. Косметика.
ГОРДІЙ. Ні-ні, ти в мене красунечка... Зараз ми тебе роздягнемо.
СОЛОМІЯ. Не треба... Не дивися, я не хочу.
ГОРДІЙ. Хочеш, вимкнемо світло... і я нічого не побачу?
СОЛОМІЯ. Темно - страшно.
ГОРДІЙ. Ну, я ж із тобою.
СОЛОМІЯ. Тому і страшно.
ГОРДІЙ. Раніше ти мене не боялася...
СОЛОМІЯ. Що було - загуло. Та й ти не цінував...
ГОРДІЙ. То тепер поціную... (Стукає в бубон — гасне світло, чути, як щось відбувається на ліжку. Тихо, потім глухий далекий звук, наче битого скла).
СОЛОМІЯ. Ти чув? Що це?
ГОРДІЙ. Не знаю. (Прислухаються). Піду перевірю.
СОЛОМІЯ. Не залишай мене...
ГОРДІЙ. Я скоро. (Виходить. Якийсь час тихо, потім чути, як відчиняються двері, до зали хтось скрадається).
СОЛОМІЯ. Гордію, ти? (Мовчання). Хто тут? (Знов мовчання. Вона стукає в бубон - спалахує світло. На порозі дівчина, це Барбі, але вона без гриму й лялькової зачіски. Одягнута, може, як хіппі: потерті джинси, все висить, недбало розсипане волосся, без косметики, голос дещо змінений - хриплуватий). Хто ти така?
БАРБІ. Сховайте мене, за мною женуться!
СОЛОМІЯ. Я вас знаю, здається. Як вас звати?
БАРБІ. ЯРКА... Ми незнайомі, але молю вас, благаю, сховайте! Вони вже йдуть!
СОЛОМІЯ. Але хто?
ЯРКА. Бандити, злодії... (Бігає по кімнаті в пошуках сховку). Сюди. (Ховається в ліжко під ковдру).
СОЛОМІЯ. Ти що, тут же видно.
ЯРКА. А я вкриюся з головою, а ви - зверху, подумають: я - перина.
СОЛОМІЯ. Подумають, що ми дурепи.
ЯРКА. (в паніці). А де? Підкажіть...
СОЛОМІЯ. Лізь під ліжко, я завішу тебе ковдрою.
ЯРКА (шаснула вниз). Дякую. (Соломія завішує). Отут іще щілинка.
СОЛОМІЯ. А я? Може, вони й мене чіпатимуть?
ЯРКА. Навряд, чи... І тут все одно ми вдвох не помістимось. Гасіть світло...
СОЛОМІЯ. Ти бач, яка розумна...
ЯРКА. Не видавайте мене, благаю, ласкава пані. Йдуть, хутчій! (Соломія гасить світло, лягає й прикидається сплячою).
У двері заходять троє. Світло запалюється. Всі троє в чорному одязі, може, в шкірянках. У двох - маски на очах. Це КАРАМБОЛЬ і Ченець, тепер вони звуться Малий І ДИЛДА. У Малого тепер нормальний голос, а у Дил-ди—змінений (понижений, більш грубий), третій в масці на все обличчя, він мовчить, спілкується жестами. Це Бос.
МАЛИЙ. Ну й де вона? Я ж казав - не сюди побігла.
Д и л д а. Не свисти, сюди... Пошукай добряче... Що робимо? (Бос показує на Соломію, всі втрьох підкрадаються до ліжка, обступають). Ти диви, шлангом прикинулася...
МАЛИЙ. Спляча красуня. (Пирскає сміхом).
ДИЛДА. Ну, чмокни її межи очі.
МАЛИЙ. А чого я? Ти і чмокай. (Бос торкається її рукою. Вона перевертається на інший бік і не реагує, він вказує на неї і вгору). Прокидайтеся!..
ДИЛДА. Вставай, сплюхо!
СОЛОМІЯ. (наче тільки прокинулась). Що вам треба, молоді люди? (Ті мовчать). У вас що, бал-маскарад?
ДИЛДА (пирскає сміхом). О, так-так, Новий рік надворі. Оце Дід Мороз. (На Боса). А це — Снігуронька. (На Малого). Хіба не пізнаєте?
МАЛИЙ (на Дилду). А це вічнозелене дерево.
СОЛОМІЯ. А ви, мабуть, грабувати? Так я що, я — нетутешня, я випадково, я — так.
ДИЛДА. Ображаєш, пані? Хіба ми схожі на злодіїв? Маски — це уніформа.
МАЛИЙ (до Дипди). А ти в мене носовичок потирив. (До Соломії). Потирив, гад, таки новенький. (До Дилди). Злодію, віддай, а то в твої штани шмаркатися буду!
ДИЛДА. Зара як шмаркну — ніс по стінках розповзеться.
МАЛИЙ. Все-все, збагнув, каюсь...
ДИЛДА. Він жартує, пані, ми не злодії.
МАЛИЙ. Злодії— не ми. (Бос щось показує їм).
ДИЛДА. Ми шукаємо дівчину, ви не бачили?
СОЛОМІЯ. Яку?
МАЛИЙ. Отаку. (Показує жестами фігуру).
ДИЛДА. Що ти верзеш? Отаку. (Показує зовсім іншу).
СОЛОМІЯ. Не бачила ні такої, ні отакої. Ходіть пошукайте деінде.
ДИЛДА. Ви, певно, думаєте, вона просто... А вона не така, вона — злодійка. Вона вкрала ніж. Отакий!
МАЛИЙ. Що ти верзеш? Отакенний! (Показує розміри).
СОЛОМІЯ. Може, він просто десь загубився?
ДИЛДА. Що ви, вона носилася з ним як навіжена, кричала, що всіх заріже.
МАЛИЙ. У неї манія переслідування... Наче за нею женуться гангстери.
ДИЛДА. А може і себе чик-чикнути. Бачите, який ви гріх на себе берете. В небезпеці і вона, і всі...
СОЛОМІЯ. Я ж вам казала — я не бачила нікого, я спала. (Бос подає знак — вони кидаються шукати по залі Соломія спостерігає, майже непомітно підтягує край ковдри, аби не було видно, що під ліжком. Бос спостерігає за нею). А чом ви весь час мовчите? {Бос робить знак, що не може говорити). Невже язика немає? {Показує, що є). А чого ж тоді? (Робить невиразний жест, ляскає в долоні, двоє повертаються. Бос показує жестом під ліжко).
ДИЛДА. Пані не хоче встати? Ми подивимось отам.
СОЛОМІЯ. Не хочу, я спати хочу. Хто ви взагалі такі? Що ви тут робите? Я ж можу й директора покликати. (Бос робить нетерпеливий рух).
ДИЛДА. Бачите, наш Бос сердиться. Краще замовкніть.
МАЛИЙ. А то ми допоможемо. Бо Бос як розсердиться, всім буде мало місця, ну просто зовсім мало, обмаль.
СОЛОМІЯ. Нікуди я не піду. Що ви мене силою тягти будете?
ДИЛДА. Без проблем, хоч разом з лежанкою...
МАЛИЙ. Раз-два — узялися!.. (Беруться за ліжко, Ярка з криком і ножем вискакує з-під ліжка).
ЯРКА. Не підходь, бо заріжу! (Бос подає знак, ті двоє кидаються за нею, після короткої боротьби хапають, відбирають ножа, накидають на Ярку сітку, затуляють їй рота).
ДИЛДА Пташка в клітці. Можеш полоскотати їй крильця!
МАЛИЙ. Ліпше лапочки.
ДИЛДА Підготуй її.
МАЛИЙ. Морально?
ДИЛДА Телепень, аморально. Роздягай, чого вирячився?
СОЛОМІЯ. Що ви робите?
МАЛИЙ. Проводимо обряд ініціації. (Пирскає сміхом).
ДИЛДА. Ви, пані, спати зібралися, то хропіть у дві дірочки. Ми вас не чіпаємо, поки що.
ЯРКА (хоче вирватися). Відпустіть мене, прошу вас...
Д ИЛДА. Звичайно відпустимо. Побавимось трохи — І відпустимо.
ЯРКА (до Соломії). Ви моя остання надія! Врятуйте мене! Вони ж мене зґвалтують...
СОЛОМІЯ. Що ви робите? Вона ж ще зовсім дитина.
МАЛИЙ. Розслабся — і отримай задоволення, бебі.
СОЛОМІЯ. Та ви що, показилися? Ви ж не хмирі миршаві, а молоді хлопці. Тільки свиснете — десяток прибіжить. Навіщо ви її мордуєте?
ДИЛДА (свистить). А тобі свиснути — прибіжиш?
СОЛОМІЯ. Та що ви собі дозволяєте! Я вам у матері годжуся! (По Боса). А ви чого стоїте? Ви ж тут усім заправляєте. Накажіть їм припинити негайно! (Бос дивиться на неї, стукає пальцем по скроні і одвертається). Ах так, зараз я покличу директора, він вам покаже! (Хоче схопити бубон, але його перехоплюють Дилда та Малий; бавляться ним, перекидають один до одного. Соломія намагається вхопити на льоту, але їй не вдається).
ДИЛДА. Улю-лю, ципа-ципа-ципа, опа-а. Лови!
МАЛИЙ. Хочеш бубон? А нема...
ДИЛДА. Трішки лівіше.
МАЛИЙ. Невдача. Ще разок...
СОЛОМІЯ. Ну, стривайте, я міліцію викличу! (Кидається до дверей, але там уже Бос, замикає їх. Соломія пробує відімкнути, але марно. Вона дивиться в обличчя—маску — Боса і плює вниз).
МАЛИЙ. Міліція! Ату, держи їх, лови! Злодії!
ДИЛДА. Невже пані хоче мента? Фі-і... Правда, я кращий? Гляньте, який правий біцепс, а лівий... (Демонструє).
Бос робить якийсь жест І показує на Соломію, двоє обступають ЇЇ.
МАЛИЙ. Може, пані хоче розважитись?
СОЛОМІЯ. Ану відійдіть! Я кричатиму, я... я... так просто не дамся!
ДИЛДА. Ні-ні... Ми сподіваємось на благородство...
СОЛОМІЯ. Яке до біса благородство, про що ви мелете?
ДИЛДА. Така великодушна жінка здатна на самопожертву заради дитини, хоча б і чужої, чи не так?
МАЛИЙ. Зрозумійте, коли ми вже заведені — важко зупинити. А ви... віддайтеся нам добровільно замість цієї... Мах на мах, згодні?
СОЛОМІЯ. Я?! Та ви що, показилися? З якого це доброго дива?
ЯРКА. Благаю вас, згляньтеся, для вас же це просто! Ви досвідчена жінка, а мене, мене... Я не витримаю наруги.
ДИЛДА. Згляньтеся над дитиною...
СОЛОМІЯ. Я? Це ви згляньтеся.
МАЛИЙ. Ми ж ґвалтівники, це ви — благородна, ви й жертвуйте.
СОЛОМІЯ. Н-ні... ні, я не можу... (Малий Дилда спльовують смачно й відходять назад до Ярки).
ЯРКА. Ти — юда, це на твоїй совісті, я зневажаю вас усіх! (їй затуляють рота, боротьба, сміх, здавлені крики).
СОЛОМІЯ (пробує відімкнути двері — не виходить). А ну, випустіть мене. (До Боса). Відімкни, чуєш, я не хочу цього бачити... (Той киває "ні").
ДИЛДА. Ти ба, ще кусається, стерво... (До Соломії). Уявіть, що ви в театрі.
МАЛИЙ. У цирку! Ой, ще й хвицається...
СОЛОМІЯ. Випустіть, бо кричатиму.
ДИЛДА. Кричіть на здоров'я — для нас то солодше музики.
Бос ляскає, подає знак хлопцям припинити, підходить до Соломії і робить жест, наче хоче зірвати з неї одяг і показує на неї, вона не розуміє, він повторює.
СОЛОМІЯ. Що він хоче? Поясніть...
ДИЛДА. Покажи нам стриптиз — І ми відпустимо дівчину.
СОЛОМІЯ. Але я... не вмію...
МАЛИЙ. Ну, як хочеш. (Повертаються назад).
СОЛОМІЯ. Стривайте... А якщо я спробую, де гарантія, що ви не будете нікого чіпати?
ДИЛДА. Слово Боса. Правда, Босе? (Той киває).
СОЛОМІЯ. О ні, я не довіряю.
ДИЛДА. Пішли, Малий.
СОЛОМІЯ. Стривайте, я ж не кажу ні, але спершу розв'яжіть її і відчиніть двері... (Бос киває ствердно).
Розв'язують Ярку, вона відходить до дверей.
МАЛИЙ. Заради такої крутої забави... (Бос подає якийсь знак). Дилда, акомпанемент! (Той бере бубон, "награє").
ДИЛДА. Малий, вокал!
Малий починає співати якусь абракадабру "по-східному". Соломія відвертається і незграбно починає роздягатися, імітуючи дещо вульгарно рухи стрипзерки. Дилда і Малий кружляють довкола. Бос мовчки спостерігає. Ярка пробує втекти, але він зупиняє її. Потім раптово, коли Соломія вже наполовину роздяглася, ляскає в долоні і заливається неприємним сміхом, Дилда і Малий підхоплюють його.
ДИЛДА. І хто на таке спокуситься?..
МАЛИЙ. Суха, як тараня, кошмар, тріллер...
ДИЛДА. Мене таке і під наркозом не спокусить.
МАЛИЙ. Навіть у протигазі. (Соломія стоїть якусь мить розгублена, потім прожогом кидається на ліжко і заривається в подушки).
ДИЛДА. Та кинь цю дикунку. Фригідність гірше за СНІД... Пішли вони...
МАЛИЙ. Ліпше бути покійником, аніж євнухом, а з цими... тьху!..
Чути якийсь шум, Бос подає знак "тихо"', потім показує на двері.
ДИЛДА. Малий, звалювати пора. Бай-бай, монстрики... (До жінок).
МАЛИЙ. А може, цей... хутко... Ні?.. Ні, то ні.
ДИЛДА. Ворушися... Бос не повторює, козел... (До жінок). А ви цитьте, щось квакнете — через роту пропущу... Двічі...
МАЛИЙ. Під землею дістанемо! (Уже на виході всіх трьох).
ДИЛДА. Чим ти дістанеш? Базіка...
МАЛИЙ. А що я? Як що, то я, я що, лівий? (Дилда штовхає його в двері і теж виходить. Лишаються Соломія і Ярка).
СОЛОМІЯ. Послухай-но, Ярко, як ти думаєш, це я ідіотка, чи вони?
ЯРКА. Не звертай уваги, всі чоловіки — грубі тварюки... Я б наставила автомата, ні — кулемета —- і тра-та-та-та...
СОЛОМІЯ. Молоде-зелене... Ні, от я не збагну — чого вони хотіли?
ЯРКА. Їм аби принизити, свою дурну силу показати.
СОЛОМІЯ. Ні, тут щось криється, але що, що?.. Ні, я таки здурію в цьому домі.
ЯРКА. Скажи, а ти одружена?
СОЛОМІЯ. Ні, а що? До чого тут?..
ЯРКА. Це чудово, я так і гадала. Я теж не хочу належати якомусь бізону, ніколи не вийду заміж.
СОЛОМІЯ. Ти просто ще маленька дівчинка.
ЯРКА. Я не маленька, і вже давно не дівчинка. Невже ти цього не помітила?
СОЛОМІЯ. Дивна ти якась... (Відвернулася. Ярка підходить, починає розглядати її одяг, можливо щось прикидати на себе).
ЯРКА. Ой, яка файна кофтинка, і де ти таку відшпандьорила?
СОЛОМІЯ. Що зробила?
ЯРКА. Ну, урвала.
СОЛОМІЯ. Тобі подобається?
ЯРКА. Мабуть, із бабиної скрині? Такі вже років сорок не носять.
СОЛОМІЯ (роздратовано). Мода повторюється.
ЯРКА. Ой, а спідничка! Ну ти, подруго, й модниця...
СОЛОМІЯ. Я тобі не подруга...
ЯРКА. Правда, під таку треба й ноги гарні, нівроку... (Скептично оглядає ноги Соломії).
СОЛОМІЯ (в тон). Так, тобі вона не підійде.
ЯРКА. А туфлики-тухлики... Справжній постмодерн!.. Правда, підбори важкі, можна ними цвяхи забивати... (Пробує стукати ними).
СОЛОМІЯ (видирає у неї з рук). Тихіше, любонько, своїми забивай.
ЯРКА (скрикує). Господи!
СОЛОМІЯ. Що? Що таке?
ЯРКА. Як ти їх носиш? Вони на розмір, ні, на два менші твоєї ноги. Це ж страшенно боляче!
СОЛОМІЯ. А може ти хочеш приміряти панчохи? (Істерично майже). Правда, вони з дірочкою, але вона маленька, майже не видно...
ЯРКА (захоплено). Ти мені все це даруєш? Правда? Ти чудо!
СОЛОМІЯ. А ти часом не фетишистка?
Я РКА. Ні, я просто люблю гарні речі. (Приміряє все на себе).
СОЛОМІЯ (ошелешено дивиться на Ярку). І ти що, збираєшся їх носити після мене?!
ЯРКА. А що тут такого?
СОЛОМІЯ. А більше ти нічого не хочеш?
ЯРКА. А що, ще щось є?
СОЛОМІЯ. Дівчинко, ти проста, як дерево...
ЯРКА. Яке?
СОЛОМІЯ. Баобаб!
ЯРКА. А за гороскопом я липа.
СОЛОМІЯ. З тобою неможливо говорити. Вибач, а в чому я буду?
ЯРКА. Тобі що, холодно?
СОЛОМІЯ. Ні, але це мої речі.
Я РКА. А я так думаю, що мої.
СОЛОМІЯ. Ти просто злодійка!
ЯРКА. Я не злодійка! Ти сама їх дала.
СОЛОМІЯ. А я ж тебе захищала!.. Ти просто зла і невдячна... Шелихвістка!
ЯРКА. Хто-хто? (Сміється). Благодійниця знайшлася... Порозганяла мені всіх хлопців.
СОЛОМІЯ. Ти ж сама кричала: ґвалт, рятуйте!
ЯРКА. А може це мене заводить?..
СОЛОМІЯ. Ну, ти й... І заради такої на таке приниження...
ЯРКА. Подумаєш, святі мощі показала...
СОЛОМІЯ. Яке нахабисько! Ану віддай мої речі! Ярка (відходить). Подарунок — не віддарунок.
СОЛОМІЯ (рішуче). Я тобі цього не подарую. (Кидається до неї і починає силою знімати свої речі, Ярка пручається, ледь-ледь стукає у бубон. За мить з'являється директор, спостерігає цілу сцену. Соломія помічає його і відсахується від Ярки).
ГОРДІЙ. Не знав, що ти змінила орієнтацію... (Іронічно). Перепрошую, не буду заважати. (Виходить).
СОЛОМІЯ. (кидається за ним). Стривай, ти не так зрозумів!.. (Натикається на замкнені двері). Почекай, ну, дурненький, я тобі все поясню! Гордію!
ЯРКА. Він пішов...
СОЛОМІЯ. (повертається різко, раптом знесилено відходить). Господи, де ти взялася на мою голову?
ЯРКА. Ти кохаєш Його?
СОЛОМІЯ. Слухай, не лізь мені в душу, відчепися!
ЯРКА. Вибач, я не знала... Може, я чим допоможу?
СОЛОМІЯ. Ти вже все зробила, все зіпсувала, все спаскудила!
ЯРКА. Не панікуй, ще нічого не втрачено. Якщо ти кохаєш...
СОЛОМІЯ. Нікого я не кохаю. Нікого! Зрозуміла? Все!
ЯРКА. Ну, хочеш, я все владнаю, у вас усе буде добре.
СОЛОМІЯ. Я хочу лише одного: дістатися додому і залізти у ванну. Якби ти знала, як мені все набридло...
ЯРКА. Що тобі справді набридло, так це, певно, самотність.
СОЛОМІЯ. Що ти розумієш? Самотність удвох страшніша за самотність наодинці. А він... Він усе життя моє шкереберть пустив, уже нічого не зміниш, він вимотує, виснажує, він і вас покалічив, він руйнує все, до чого торкається...
ЯРКА. Неправда! Він добрий! Він геніальний і нещасний, він відкрив те, чого ніхто не помічав, він навчив нас сміятися, сміятися по-справжньому.
СОЛОМІЯ. Бідолашко, ти втріскалася в нього по вуха.
ЯРКА. Ні, я не здатна кохати одного... як ти... як він... Я люблю його лише як учителя.
СОЛОМІЯ. Не кажи про те, чого не знаєш. Він безжалісний!..
ЯРКА. Хірург теж безжалісний, але він рятує людей. Він кохає тебе.
СОЛОМІЯ. Неправда.
ЯРКА. Ти його жінка, хочеш ти цього, чи ні...
СОЛОМІЯ. А ти ж чого хочеш? Чому ти про мене печешся?
ЯРКА. Чесно? Ти мені байдужа. Я хочу, аби він був щасливим.
СОЛОМІЯ. Щастя — це химера...
ЯРКА. Хочеш, я все влаштую, я йому все поясню, але так тонко... Чекай тут, а потім викликай бубном, довірся мені. Буде свято і на нашій вулиці! (Біжить).
СОЛОМІЯ. Стривай! Він же не туди пішов.
ЯРКА. Ой, справді.
СОЛОМІЯ. Зачекай! Не кажи ж йому про нашу розмову!
ЯРКА. Могила! Все буде в ажурі. Я не я буду, як на вашому весіллі не погуляю. (Вибігає. Соломія сидить непорушно, потім починає чепуритися, шукає позу, не знаходить, ходить по залі, нарешті сідає, обережно бере бубон, стукає і завмирає в чеканні).
ГОРДІЙ. Соломіє! Ти жива, ціла? Слава Богу... Я так переживав.
СОЛОМІЯ. Невже?
ГОРДІЙ. Мені Ярка розповіла. Ці кретини вимкнули сигналізацію і замкнули нас...
СОЛОМІЯ. А потім відімкнули?
ГОРДІЙ. Ні, я вийняв замок із хлопцями, але запізно. Ці дегенерати вже повтікали.
СОЛОМІЯ. Ти їх знаєш?
ГОРДІЙ. Якби ж то...
СОЛОМІЯ. Мені здалося в них щось знайоме...
ГОРДІЙ. Ти пізнала когось? Згадай... Якби я знав їхні імена, бодай обличчя...
СОЛОМІЯ. А як же міліція?
ГОРДІЙ. Вони ж мали приїхати за десять хвилин — і де вони, де? Приїдуть під ранок — і що я їм покажу? Що?.. Може тебе? Вони тобі нічого, не той? Ні?
СОЛОМІЯ. Я ж кажу, ні, лише моральна травма...
ГОРДІЙ. Це не підійде... А там синці, подряпини...
СОЛОМІЯ (оглядає себе). Наче, ні.
ГОРДІЙ. Шкода.
СОЛОМІЯ. Шкода?! Так ти хотів, аби мене?.. Лицемір!
ГОРДІЙ. Та ні, я не про те — про докази.
СОЛОМІЯ. Звичайно, на мене тобі начхати! (З образою).
ГОРДІЙ. Соломіє, ти ж знаєш, що це не так. Я так переживав... Давай не сваритися.
Соломіє, ти не чуєш мене?
СОЛОМІЯ. То кажи голосніше... (Іронічно).
ГОРДІЙ (кричить). Ти не ро-зу-мі-єш мене!
СОЛОМІЯ. Не кричи.
ГОРДІЙ. (тихо). Коли ти зайшла, я передчував... я зразу відчув холод...
СОЛОМІЯ. З вулиці — зимно.
ГОРДІЙ. Ні, потім мене обсипало жаром.
СОЛОМІЯ. То зміряй температуру.
ГОРДІЙ. Соломіє, чому ми такі чужі стали?
СОЛОМІЯ. Хіба ми були рідні?
ГОРДІЙ. Ти вразила мене у саме серце.
СОЛОМІЯ. Я? Чим? Коли?
ГОРДІЙ. Байдужістю. У твоїх руках моя доля...
СОЛОМІЯ. Про що ти?
ГОРДІЙ. У мене до тебе пропозиція...
СОЛОМІЯ. Так скоро? Це абсурд.
ГОРДІЙ. Скоро? Це пізно. Я мав сказати раніше. Розумієш, ми дуже схожі...
СОЛОМІЯ. Схожі? В чому? У нас усе різне: носи, очі, вуха..
ГОРДІЙ. До чого тут вуха? Від твого вибору залежить моє щастя, а, може, й твоє... Хочеш, я стану на коліна?
СОЛОМІЯ. Я не можу так швидко вирішити...
ГОРДІЙ. Зараз або ніколи...
СОЛОМІЯ. Ну хоч п'ять хвилин.
ГОРДІЙ. Дві.
СОЛОМІЯ. Три...
ГОРДІЙ. Гаразд, я поки підготуюсь...
СОЛОМІЯ. До чого?
ГОРДІЙ. До гіршого. {Дістає мотузку, зав'язує вузлика для петлі. Соломія ходить залою, нишком спостерігаючи за Гордієм). Слухай-но, ти не знаєш, яким милом краще милити — господарчим чи туалетним?
СОЛОМІЯ. (механічно). Господарчим, мабуть... {Раптом збагнувши). А що ти збираєшся?..
ГОРДІЙ. Якщо ти відмовиш — мені один кінець...
СОЛОМІЯ. Не кажи дурниць.
ГОРДІЙ. Зараз усе залежить від тебе.
СОЛОМІЯ. Я тобі не вірю.
ГОРДІЙ. Я доведу тобі, що це не жарт. Дуже просто. {Лаштує мотузку).
СОЛОМІЯ. Чекай, я не знала, що для тебе це так важливо.
ГОРДІЙ. Навіть блазні один раз бувають серйозними. Передавай привіт моїм... Ну, вибачся за мене... Поясни їм, як зможеш...
СОЛОМІЯ. Я все одно не вірю.
ГОРДІЙ. У мене останнє прохання — вибий з-під мене стільця.
СОЛОМІЯ. Ти з глузду з'їхав? Я не вбивця!
ГОРДІЙ. Блаженна ти, якщо віриш у це. Ти відмовила в останньому проханні вмираючому... Гаразд, я сам... {Намагається якось перекинути стільця, але це йому не вдається. Соломія кидається до нього, не дає повиснути).
СОЛОМІЯ. Гордію, не треба, я згодна, я люблю тебе!..
ГОРДІЙ. {Злізає, ховає мотузку). Я вірив у тебе... Ти чудова жінка. Тоді підпиши зразу про свою згоду...
СОЛОМІЯ. Гордію, невже ти такий формаліст? Ти мені не віриш?
ГОРДІЙ. Розпис у Загсі теж формальність — але писемне слово має свою магію... І в неї я вірю... І потім, мені буде приємно...
СОЛОМІЯ. Який ти кумедний. Але ж розпис має юридичну силу, а цей папірчик лишиться папірчиком.
ГОРДІЙ. Ні, я маю юридичну освіту і навіть працював нотаріусом.
СОЛОМІЯ. Ти? Ніколи б не повірила. Але глупої ночі...
ГОРДІЙ. Невже це тобі так важко? Це буде таємниче і врочисто!
СОЛОМІЯ. Ну, як тобі так кортить... {Гордій зразу є стукає у бубон; з'являються КАРАМБОЛЬ, Ченець і Ярка в однакових костюмах).
ГОРДІЙ. Я зібрав вас усіх, щоб оголосити приємну новину: пані Соломія погодилась... {Фраза тоне у вигуках учнів: "Ур-ра!" — "Браво!"— "Ку-ка-рі~ку!" — "Погуляємо!"— "Веселись, хто може!"— "Директору—слава!" Учні танцюють, стрибають довкола Гордія й Соломії, вона спантеличена).
СОЛОМІЯ. Боже, що з ними?
ГОРДІЙ. Радіють. Звикай, вони взагалі нічого... Тепер тобі з ними по дорозі... {До учнів). Принесіть документ № 72 і перо! {Вони наввипередки біжать).
СОЛОМІЯ. У тебе вже готовий цей документ? Звідки ти знав?
ГОРДІЙ. Перед тобою стоїть найбільший бюрократ усіх часів і народів. {Прибігають усі троє з папірчиком, ручкою і печаткою). Так, ви будете свідками. Що ви принесли? Йолопи! Я сказав перо, а не самописку, — справжнє, гусяче перо.
ЧЕНЕЦЬ. Є лише куряче.
ГОРДІЙ. У тебе курячі мізки!
КАРАМБОЛЬ. Може, підійде з індички?
ГОРДІЙ. Біс із вами, давай з індички... Де ти його заникав?
КАРАМБОЛЬ. Не заникаєш — не дістанеш, заначка — рушій прогресу! {Подає перо і чорнильницю).
СОЛОМІЯ. Але ж тут немає стола.
ГОРДІЙ (до Ченця). Підставляй спину.
ЧЕНЕЦЬ. А чого зразу я?
ГОРДІЙ. У тебе спина найбільша — можна розмашистий підпис поставити.
СОЛОМІЯ. Чекайте, я ж іще не прочитала.
ГОРДІЙ. У тебе ще буде час опісля вивчити його напам'ять, у нас є традиція — підписувати із зав'язаними очима...
СОЛОМІЯ. Але для чого?
ГОРДІЙ. Для краси! Краса врятує світ... Хочеш, я буду першим? (Йому зав'язують очі, і він підписує на спині Ченця). Засвідчіть, що я перебуваю у повній пам'яті і добрій волі... Тепер ти бачиш — це не страшно?..
Соломії зав'язують очі, ведуть химерним маршрутом через усю залу і підводять до спини Ченця. Вигуки: "Пи-ши! Пи-іци! Під-пи-ши!" Вона підписує. "Ур-ра!" — "Інспектору — слава!" Соломії знімають хустку з очей.
ГОРДІЙ. Тепер обійдемо тричі коло пошани.
СОЛОМІЯ. А це для чого?
ГОРДІЙ. Аби чорнило висохло... Отепер ми погуляємо! Несіть вино, шампанське, музику, квіти — ми будемо танцювати до ранку!
КАРАМБОЛЬ. Ур-ра!
ЧЕНЕЦЬ. Але вже майже ранок.
ЯРКА. Тоді до вечора!
СОЛОМІЯ. Може, я все-таки прочитаю?..
ГОРДІЙ. Ти стаєш такою ж бюрократкою... Ченцю, зачитай документа. (До Соломії). Най читає довірена особа. (До Ченця). Вилізь кудись на узвишшя, аби було видно, було чути...
ЧЕНЕЦЬ. (вилізає, зачитує). Так-так-так... Це не цікаво... Це теж...
СОЛОМІЯ. Ти читай, читай...
ЧЕНЕЦЬ. От. Інспектор райвно засвідчує виняткову унікальність даного учбового закладу, а також зразковий стан учбового процесу і просить міську адміністрацію розглянути питання довгострокової (50 років) оренди колишнього монастиря колективом школи блазнів...
СОЛОМІЯ. Стійте! (Хоче вирвати документа, але їй це не вдається). Мене ошукано! Я цього не підписувала, я не хотіла!..
ГОРДІЙ. Ти сама погодилась...
ЧЕНЕЦЬ. А що ж пані думала — що це шлюбний контракт?
СОЛОМІЯ. Але я саме думала... (всі сміються). Ти ж мені сама казала... (До Ярки).
ЯРКА. Шлюби робляться на небесах...
ЧЕНЕЦЬ. Ой, тримайте мене — молодята!.. (КАРАМБОЛЬ наспівує вальс Мендельсона, а Ярка накидає на неї щось на кшталт фати і підтримує ззаду).
СОЛОМІЯ. Так мене просто розіграно. (До Гордія) І ти міг?..
ГОРДІЙ. Я знав, що ти наївна, але ж не настільки...
Усі продовжують розігрувати весілля.
ЧЕНЕЦЬ. Гірко! Гірко! Гірко! (Усі підхоплюють).
СОЛОМІЯ. Замовкніть! Залиште мене в спокої! (До Гордія). Я тебе ненавиджу! Ти все розумів і все розіграв!
ГОРДІЙ. Помилуй, я й гадки не мав, що діється в твоїй голівці...
СОЛОМІЯ. Я цього так не залишу! Я все розкажу!
ГОРДІЙ. Як ти собачкою бігала за щурами? Давай, кажи — тебе відразу ж заберуть куди слід.
ЧЕНЕЦЬ. А ми розкажемо, як ти підступно зваблювала директора.
КАРАМБОЛЬ. Розбещували неповнолітніх...
ЯРКА. І вимагали хабара... натурою...
ГОРДІЙ. Не казися — ти скінчиш божевільнею. Документ важить більше, ніж людина...
СОЛОМІЯ. Ви... ви... (Майже плаче). Підлі мерзотники! Я не хочу вас бачити!
ГОРДІЙ. Взаємно. Не будемо обтяжувати пані нашою присутністю. (До Соломії). Ти можеш почекати, поки прийде автобус... Це вже скоро...
СОЛОМІЯ. Невже тобі більше нічого мені сказати?
ГОРДІЙ. Залишайся...
СОЛОМІЯ. Ніколи!
ГОРДІЙ. Тоді прощавай... Ходімо. (До учнів).
СОЛОМІЯ (істерично). Забирайтеся геть! (Усі виходять. Вона лишається сама, намагається якось заспокоїтись, складає свої речі, не стримується й плаче. У сльозах підходить до того місця, де був вівтар, стає на коліна, озирається, чи бува хто не під-глядає, і починає молитися). Великий мій Боже, якщо ти є, вислухай мене... Ой, що це я кажу, гріх... Отче наш, що єси на небесах... Забула... Іже єси на небеси... Не згадаю... Боже милостивий, почуймене... Ні, щось не те... (Соломія підводиться, запалює свічку, га-'ь світло лампи і знову стає у ту ж позу). Боже, на тебе одного уповаю, допоможи мені! Я заплуталася, я не знаю виходу, мені гірко, так гірко, як давно-давно не було, я повірила в неможливе, а те, що можна склеїти розбите, що сила підкорює серце... Боже, чому я лишилася, на що сподівалася? Що він вернеться? Яке жорстоке розчарування... Так насміятися... Це найгірше—виставити на посміховисько, як якесь опудало... Боже, дай мені сили подолати цей біль, покарай їх, Господи, по-справедливості. Може я й винна, але я покарана. Оберни до них свій гнів...
ГОЛОС (це КАРАМБОЛЬ, але голос змінено, він говорить, наче в рупор). Доноси, доноси, щодня доноси... (Поважно, майже речитативом). Хто тут так ревно молиться?
СОЛОМІЯ. Це я, раба божа Соломія... А ви де?
ГОЛОС. Я всюди і ніде...
СОЛОМІЯ. Невже ви... пан... Бог?
ГОЛОС. Ти занадто самовпевнена. Бери нижче...
СОЛОМІЯ. Може, ви янгол?
ГОЛОС. Ну, янгол не янгол, але близенько... Родич, але з іншого боку.
СОЛОМІЯ. Може, ви чорт... прости, Господи.
ГОЛОС. Тьху-тьху-тьху, як ти смієш у святій оселі богозневаж-ні словеса промовляти? Я — святий Пантелеймон, покровитель цього храму.
СОЛОМІЯ. Простіть мені, нерозумній, святий Отче. Мені ваш голос здався знайомим.
ГОЛОС (дидактично). Це добре, бо це голос твого сумління.
СОЛОМІЯ. Я й не знала, що в мого сумління такий приємний баритон.
ГОЛОС. Твоє серце обсіло недовір'я, а це лихий звір...
СОЛОМІЯ. Простіть мені, а чи не можна було б вас якось угледіти?
ГОЛОС. Погаси світло — тоді побачиш.
СОЛОМІЯ. У темряві — як же я побачу?
ГОЛОС. Тобі бракує віри. (Соломія гасить свічку. У темряві з'являється промінь світла звідкись згори — коло на стіні, воно рухається). Он бачиш коло світла?
СОЛОМІЯ. Бачу, святий Отче...
ГОЛОС. Це мій німб, а все інше ти зможеш побачити серцем. От заплющ очі і спробуй уявити... Що ти бачиш?
СОЛОМІЯ Поки нічого... О, здається, так, уявляю... Такий маленький сухий дідусь із ріденькою борідкою...
ГОЛОС (сердито). Сліпа, геть сліпа, і мати твоя була, і бабця... красень — високий, дужий, із пишною шевелюрою і вусами.
СОЛОМІЯ. Вибачте — не розгледіла у темряві. О, тепер бачу...
ГОЛОС. Що?
СОЛОМІЯ. Вуса... А можна я помацаю? (Тягнеться до "німба" рукою, але той відскакує).
ГОЛОС. Е, є, ти рукам волі не давай: якщо кожен мацатиме — енергії не вистачить. Ти волала про допомогу — я прийшов, кажи, що тобі треба.
СОЛОМІЯ. Святий Отче, мене ошукали, підманули, зрадили, висміяли!
ГОЛОС. Чекай, чекай, давай спочатку. Як ти потрапила до цих бандитів?
СОЛОМІЯ. Бандитів? Ви сказали, бандитів?
ГОЛОС. Воістину святая правда-матінка... Ти знаєш, що вони зробили з моїм портретом, себто іконним зображенням?
СОЛОМІЯ. Ні, звідки ж мені знати?
ГОЛОС. Вони домалювали мені ріжки!
СОЛОМІЯ. Яке богохульство! Такому святому — ріжки!
ГОЛОС. Та це просто невігластво! Я ніколи не був одруженим, як же я міг бути рогатим?
СОЛОМІЯ. А що, всі чорти мали невірних дружин?
ГОЛОС. Звісно, як жінка стрибає в гречку — як же тут не очортіти? Але ми знову не про те, кажіть по суті... Що ви тут робили, га?
СОЛОМІЯ. Я — інспектор з райвно, я хотіла закрити школу...
ГОЛОС. Що-шо? Закрити школу? Та як у тебе язик повернувся?
СОЛОМІЯ. Ви ж самі казали — бандити...
ГОЛОС. Це я так — для красного слівця... Я ж засохну від нудьги і горя без їхніх жартів! Ти хочеш, аби я перетворився знову на сухі мощі, о жорстока жінко?!
СОЛОМІЯ. Але ж вони шахраї і паразити... Кому потрібні блазні?
ГОЛОС. Дурна, геть дурна, і мати твоя була, і бабця... Світ збожеволіє без сміху... Ти, мабуть, просто не знаєш одинадцятої заповіді.
СОЛОМІЯ. Одинадцята заповідь? Хіба така є?
ГОЛОС. Звичайно, це заповідь для посвячених.
СОЛОМІЯ. Скажіть мені її, прошу вас.
ГОЛОС. А чи готова ти до неї?
СОЛОМІЯ. Я спробую виправдати ваше довір'я.
ГОЛОС. Одинадцята заповідь гласить: не будь серйозним...
Голос замовкає, промінь гасне. Соломія лишається в темряві.
СОЛОМІЯ. Святий Отче, агов, де ви? Покажіться, будь ласка. Не залишайте мене саму. Дайте мені що-небудь на згадку про вас. (З-за куліси до неї летить якийсь лантух). Ой, що це? Десь тут була свічка...
Соломія запалює свічку, виймає речі з лантуха Глядачеві не видно, що це одяг горбаня: ніс, перука тощо. Вона починає сміятися все голосніше, потім сміх різко обривається. Соломія гасить свічку, в темряві хутко перевдягається в костюм горбаня, потім шукає щось у темряві. Чути специфічний звук, спалах—коротке замикання. Вбігають Ченець і Ярка.
ЧЕНЕЦЬ. Хто вимкнув світло? {Соломія зачаїлась).
ЯРКА. Може, пробки?
ЧЕНЕЦЬ. Сама ти як пробка, самі вони не вимикаються.
ЯРКА. А ти розумний — ну, кажи, хто це?
ЧЕНЕЦЬ. А де Карамболь?
СОЛОМІЯ (говорить у ніс, як КАРАМБОЛЬ спочатку). Ку-кар-ріку-у!
ЯРКА. Карамболю, це ти? Перестань прикидатися, кажи нормально.
КАРАМБОЛЬ. У мене щось із носом, це стерво вдарило по носику, маленькому ніжному носику...
Ч ЕНЕЦЬ. Вона — тебе?
ЯРКА. Щось на неї не схоже...
ЧЕНЕЦЬ. Ти не забріхуйся, що тут було?
ЯРКА. Що ти їй зробив?
КАРАМБОЛЬ. А, так ви всі за цю погань, проти мене?
ЯРКА. Ми й так її довели...
КАРАМБОЛЬ. Аби тобі так заюшили в ніс...
ЧЕНЕЦЬ. Досить про шнобель розводитись. Де вона поділася?
ЯРКА. І де поділася свічка?
ЧЕНЕЦЬ. Вона була отам, де ти стоїш.
ЯРКА. Щезла... Мо', закотилася...
КАРАМБОЛЬ. Це ця свиснула і гайнула документ шукати...
ЯРКА. Ой, а ми ж його й не сховали. На столі лежить удиректора.
КАРАМБОЛЬ (Соломія). Ну, ви йолопи... Піду переховаю подалі, а ви тут розберіться з пробками... Пошукайте, може, вона ще десь тут.
КАРАМБОЛЬ-Соломія хоче вийти, але двері відчиняються, і вона хутко ховається за ними. З'являється справжній КАРАМБОЛЬ в одязі святого зі свічкою.
КАРАМБОЛЬ. Ви не бачили мого носа й горба? Вони десь тут валялися.
ЯРКА. Так вони ж на тобі були...
КАРАМБОЛЬ. То коли було... А де ця поділася?
ЧЕНЕЦЬ. Ти ж сам казав... Ти переховав документ?
КАРАМБОЛЬ. Я? Для чого?
ЯРКА. Стійте, це була вона. Зараз свисне його — і тю-тю...
В цей момент з'являється директор і спалахує світло.
ЧЕНЕЦЬ. Вона вкрала документ і щезла!
ЯРКА. Вона перевдяглася в горб!
КАРАМБОЛЬ. Автобус приїжджає, треба гостей зустрічати...
ГОРДІЙ (зачиняє двері і відкриває Соломіїну схованку). От Соломія і зустріне, правда? Тобі дуже личить цей одяг, мила, наче ти в ньому народилася. Ці опуклі вигнуті лінії... (Всі обступають Соломію, вона дивиться, як зацькований звір). Вітайте нового блазня!
Вигуки: "Ур-ра!" — "Нашого брата побільшало!" — "Молодець — всіх обкрутила..."—"Клас!"—"Браво!" її обнімають, цілують, вітають, потім усі аплодують.
ГОРДІЙ. Я дуже радий за тебе, Соломіє! (Чути звук автобуса). До нас їдуть гості, а ще нічого не готове, хутко... Всі по місцях!
Усі кидаються прибирати.
КАРАМБОЛЬ. А хто зустрічатиме?
ГОРДІЙ. Новобранець... Соломіє, це буде твоє хрещення. Посвята...
СОЛОМІЯ. Я?! Я нічого не вмію, нічого не знаю...
ГОРДІЙ. Це дуже просто... (Шепоче їй щось на вухо). Так, усі зникли. (До Соломії). Я вірю в тебе...
СОЛОМІЯ. Стривай, я... (Гордій виходить. Суцільна темрява)
ЕПІЛОГ.
Соломія на сцені одна, вона запалює свічку, пробує ходу — кульгаву і писклявий голос, "сміх", розсуває завіси, піднімає жалюзі, гасить свічку, виходить. Сцена порожня. Чути дикий неприємний "сміх", спершу тихо, потім голосніше, голосніше... Раптомвін обривається.
Завіса.
НЕДА НЕЖДАНА.
НЕЙМОВІРНІ ПРИГОДИ ДЕРЕВ'ЯНОГО ХЛОПЧИКА.
Казка-мюзикл на дві дії.
За мотивами казки "Пригоди Піноккіо" Карло Коллоді.
Тексти пісень Олександра Мірошниченка та Неди Нежданої.
ДІЙОВІ ОСОБИ:
1. ЦВІРКУН.
2. ДЖЕППЕТТО.
3. ПІНОККІО.
4. МАНДЖОФОКО, він же ГУБЕРНАТОР ОСТРОВУ РОЗВАГ.
5. ФЕЯ.
6. КІТ.
7. ЛИСА.
8. АРЛЕКІН вони ж ДІТИ на Острові Розваг.
9. КОЛОМБІНА та ПЕРЕХОЖІ на вулиці.
10. П'ЄРО.
11. ОПОВІСНИК він же МЕДОРО та ВІСЛЮЧОК.
ПРОЛОГ.
На авансцені в промені світла перед завісою з'являється ЦВІРКУН.
ЦВІРКУН: Здрастуйте! (Вклоняється публіці). Дозвольте представитися – я Цвіркун. Але не звичайний, а чарівний. Я живу в цьому театрі з давніх-давен і побачив на своєму віку чимало див. Перепрошую... (Починає запалювати світло). Тут так темно, а я страшенно не люблю темряви. Хочеться щоби всюди було бодай малесеньке світло. Зараз ми запалимо ліхтарики – і нам відразу стане веселіше. Знаєте, з чого починається театр?... Ні?... Зі світла. (Продовжує запалювати). Ось, бачите, як просто і легко! Раз, два, три! (Ще запалюється світло).
А от що справді дуже важко – так це запалити світло в серці. Іноді на це йдуть дні, місяці, а то й роки. Коли серце темне, холодне й пусте –- всім стає погано: і тим, хто навколо, і тому, хто має те серце. Запалити такий вогничок – то справді удача.
І от одну таку історію я й хочу вам розповісти. (Виймає величезну книгу і починає гортати). Про незвичайні пригоди одного дерев'яного хлопчика. Ця історія сталася в Італії дуже давно,тоді, коли ще жили феї і чаклуни, а чарівні перетворення траплялися на кожному кроці. І жив тоді один старий на ім'я Джепетто, дуже бідний і страшенно самотній...
Цвіркун закриває книгу і виходить, поки розсувається завіса.
СЦЕНА 1.
На сцені – вбога кімнатка. Входить Джепетто з дерев'яним оцупком у руках. Зимно. Він знімає куртку, розтирає від холоду руки. Співає пісню.
ПІСНЯ.
Тихо, тихо, дуже тихо.
І нікого тут нема.
Вчотирьох лишились в домі
Тиша, спокій, сум і я.
І немає в домі сміху
І немає добрих чар.
Тихо, тихо, дуже тихо
Тільки тіні від примар.
Тихо, тихо, дуже тихо
В гості радість не зайде,
І немов сумний годинник,
Серце стукає моє.
Джепетто бере до рук полінце і уважно розглядає, повертаючи його на всі боки.
ДЖЕПЕТТО: Дивовижа, оце так дивовижа. Ішов по вулиці, дивлюся – лежить полінце. Я до нього – а воно як підскочить! Ледь не перечепився посеред дороги! Я спершу розізлився. А потім подумав – от добре, буде тепер чим вогонь розпалити та зігрітись. А то на вулиці казна-що діється – зимно так, що весь задуб. Та й у хаті не ліпше... (Тільки-но починає запалювати вогонь, чути крик)
ПОЛІНЦЕ: Ой! Ні! Не треба!
Джепетто підскакує і з переляку випускає поліно на ноги, воно котиться.
ПОЛІНЦЕ: Ой! А кидати навіщо?
Джепетто посилено тре забиту ногу, озирається в пошуках голосу.
ДЖЕПЕТТО: Нічого не розумію. Хто це кричав? (Підводиться, йде кімнатою, зазирає у всі шпарини.) Чи хтось заховався? (Чути хіхікання). Почулося, може... (Знизує плечима і знову йде до каміна, береться за полінце). Треба його розколоти, щоб краще горіло. (Береться за сокиру, замахується. Знову крик. Оцупок котиться від нього).
ПОЛІНЦЕ: Ой-ой! Та боляче ж! Пожалійте мене! Будь-ласка!
ДЖЕПЕТТО: А ти де?
ПОЛІНЦЕ: Та тут я. Тутечки.
Джеппетто розглядає поліно.
ДЖЕПЕТТО: В полінці?
ПОЛІНЦЕ: Атож. Нарешті дійшло.
ДЖЕПЕТТО: Оце так халепа! Деревина й говорить! Що ж мені з тобою робити? Оце так скочив у халепу! Не кидати ж тебе справді у вогонь... (Крутить в руках). Викинути шкода... Може тебе продати? Та хто ж таке купить... Слухай, а залишайся-но в мене, хочеш?
ПОЛІНЦЕ: Хочу.
ДЖЕПЕТТО: Буде хоч із ким поговорити, а то мені так самотньо, особливо такими зимними вечорами, як оце сьогодні... Тільки як раптом хтось прийде та побачить таке, то й скаже: "Чи це старий Джепетто геть здурів на старості років – що з деревиною розмовляє?" От якби ти був не поліном... О, здається, знаю, зроблю-но я з тебе ляльку. Як, згоден?
ПОЛІНЦЕ: Чудова ідея!
ДЖЕПЕТТО: А ще я можу навчити тебе співати й танцювати – та будемо ходити разом по містах і селах... Так я зароблю собі на хліб, а то й на вино. Зараз я знайду інструменти й змайструю з тебе лялечку...
(Знаходить інструменти, починає майструвати ляльку).
ПОЛІНЦЕ: Ой! Обережніше! Ой-ой-ой, та не так сильно! Хі-хі-хі, а так лоскітно.
Пісня Джеппетто про лялечку.
Я стукну раз і два –
Виходить голова.
Ой, ті стуки-грюки,
Вийшли ноги й руки.
Піноккіо знімає з Джеппетто капелюха.
ДЖЕПЕТТО: А це що таке?! А ну віддай!
ПІНОККІО: У-у (Хихотить).
ДЖЕПЕТТО: Я ще не встиг тебе зробити, а ти вже бешкетуєш! Не годиться так!
(Піноккіо сміється ще дужче. Джеппетто віднімає у нього капелюх).
ДЖЕПЕТТО: Віддай, бо далі тебе не робитиму, чуєш?
ПІНОККІО: Який ти сердитий! Вже й пожартувати не можна! На!
(Піноккіо віддає капелюха, Джеппетто знову майструє).
Ще виріжу я рот,
Не знатиму турбот.
Ой, ті стуки-грюки.
Рухаються руки.
ДЖЕПЕТТО: Як же тебе назвати? Не знаєш?
ПІНОККІО: У-у.
ДЖЕПЕТТО: Може, Піноккіо? Я знав одну родину, де всіх звали Піноккіо. Це була дуже поважна і щаслива родина.
ПІНОККІО: Пі-інок-к-кіо!
ДЖЕПЕТТО: Тобі подобається?
ПІНОККІО: А що, може бути.
ДЖЕПЕТТО: (Співає).
Поправлю ще отак,
Я майструвать мастак.
Працював немарно -
Вийшов хлопчик гарно.
(Говорить). Ну от і все. По-моєму, вийшло дуже добре.
ПІНОККІО: (Оглядає себе). Тільки мені не подобається, що я зовсім голий. Мені холодно і ніяково.
ДЖЕПЕТТО: Холодно? Я зовсім не думав, що дерев'яним хлопчикам може бути холодно...
ПІНОККІО: Дай мені одяг!
ДЖЕПЕТТО: Одяг? Але в мене немає одягу на твій зріст.
ПІНОККІО: Так піди і купи.
ДЖЕПЕТТО: Але я нині без грошей...
ПІНОККІО: Так вигадай що-небудь, а то я зараз задубну від холоду!
ДЖЕПЕТТО: От халепа! Я спробую щось змайструвати. (Шукає по кімнаті, дістає папір, тканину, ножиці тощо). Так, зараз я тебе обміряю... Так... (Робить одяг для Піноккіо, а той ввесь час заважає – то смикне за щось, то скине, Джепетто наспівує).
Із клею й папірців
Ми зробимо штанці.
Ковпак і черевички –
Гарненькі невеличкі.
(Говорить). Почекай... Не бешкетуй, тобі кажуть! (Хіхікання). Ну от і все. Приміряй.
ПІНОККІО: (Зводиться на ноги, приміряє, оглядає себе). А нічого так... Ну я пішов... (Падає).
ДЖЕПЕТТО: Стривай! (Піднімає його). Помалу, помалу! Отак... Обережніше. (Водить його по кімнаті, Піноккіо йде все швидше). Крок за кроком... (Піноккіо починає стрибати й танцювати).
ПІНОККІО: (Зупиняється). Щось я вже так набігався, що зголоднів. Дай поїсти.
ДЖЕПЕТТО: Ти голодний? Оце так-так. Я й не думав, що дерев'яні хлопчики їдять... Чекай, у мене тут десь був цілий сухарик і солодка грушка.
ПІНОККІО: Давай все сюди.
(Джеппетто дає йому їсти. Піноккіо швидко все з'їдає).
ПІНОККІО: Дай ще, що ж мені один той сухарик з манюнькою грушкою? Мало.
ДЖЕПЕТТО: Я віддав тобі всю мою вечерю, а тобі ще мало! Я більше нічого не маю...
ПІНОККІО: Що ж ти такий бідний? Так придумай що-небудь, ти ж не хочеш, щоб я тут у тебе з голоду помер.
ДЖЕПЕТТО: (Чухає потилицю). Є у мене одна ідея... (Розглядає свою куртку, тре плямочку, зітхає). Почекай, я хутенько повернуся. Тільки нікуди не ходи і поводься чемно. (Одягає куртку і виходить).
ПІНОККІО: (Навздогін). Тільки гляди мені - не барися.
СЦЕНА 2.
(Піноккіо оглядає кімнату, нишпорить по всіх кутках, Цвіркун виходить і нищечком спостерігає за ним). Дійсно нічого ніде немає. Не пощастило мені з таточком, це вже точно. Мало того, що старий, так ще і бідний... А як подумаєш, що доведеться оце в холод і дощ співати й танцювати невідомо де, то взагалі вити хочеться. Щось темно стає, страшно... А раптом тут хтось страшний ховається? Щось мені тут уже зовсім не подобається... Треба чкурнути звідси, поки не пізно... (Помічає Цвіркуна з ліхтариком). Ой, а ти хто такий?
ЦВІРКУН: Я Цвіркун.
ПІНОККІО: Ти такий дивний і цікавий. А що це в тебе в руках?
ЦВІРКУН: Це ліхтарик. Я прийшов, щоб тобі не було страшно самому в темряві. Я живу в цьому домі.
ПІНОККІО: А я от збираюся з нього втекти, бо мені тут зовсім не подобається. Пошукаю когось багатшого.
ЦВІРКУН: Не роби цього, Піноккіо. Твій тато, хоч і бідний, але добрий. Ти його остання надія, не залишай його, це розіб'є йому серце.
ПІНОККІО: Слухай, а хто ти взагалі такий, щоб давати мені поради, га?
ЦВІРКУН: Я Чарівний Цвіркун і знаю багато мудрих речей.
ПІНОККІО: Обійдуся я без твоїх премудростей! Я сам знаю, що мені робити. І працювати на Джеппетто не хочу.
ЦВІРКУН: А що ж ти хочеш робити?
ПІНОККІО: Якщо по-чесному, то найбільше мені подобається "нічогонероблення".
ЦВІРКУН: Як це?
ПІНОККІО: А це коли весь час їси і п'єш, що хочеш, а потім мандруєш по світу і з тобою трапляються різні цікаві пригоди...
ЦВІРКУН: Ти погано скінчиш, малюк. Такі заняття часто доводять до лікарні чи до в'язниці.
ПІНОККІО: Не каркай! Набридло! І взагалі, я робитиму, що захочу.
ЦВІРКУН: Я не пущу тебе, поки не прийде Джепетто. Я не хочу, щоб із тобою трапилося якесь лихо.
ПІНОККІО: Не хочеш пускати? Ану відійди від дверей! Пропусти, тобі кажуть!
ЦВІРКУН: Не пропущу.
ПІНОККІО: Ну тоді начувайся! Я тобі покажу!
(Кидає в Цвіркуна молотком, той ховається, в цей час з'являється Джепетто без куртки, але з букварем і їжею, молоток поцілює просто в йому в ногу, він скрикує).
ДЖЕПЕТТО: Уй... (Тре забиту ногу). Що ти робиш?
ПІНОККІО: Ой, вибач, я не в тебе.
ДЖЕПЕТТО: А в кого ж ти це кидав?
ПІНОККІО: А тут трапився якийсь зловредний... щур. Він хотів на мене напасти.
ДЖЕПЕТТО: Щур? Дивно, тут досі не водилися щурі... Ну гаразд, а ти краще поглянь, що я приніс. (Показує буквар).
ПІНОККІО: Ой, який гарний, а як його їдять? Цілком чи спочатку ріжуть на шматочки.
ДЖЕПЕТТО: Його не їдять, це буквар. Його читають і з ним ходять до школи...
ПІНОККІО: (Розчаровано). А їсти?
ДЖЕПЕТТО: Є, є, не хвилюйся. (Дає йому).
ПІНОККІО: О, хліб! І ковбаска! У-у-у-у! (Кидається їсти, дожовуючи, зацікавлюється). А що роблять з оцим?
ДЖЕПЕТТО: По букварю вчаться читати і з ним ходять до школи...
ПІНОККІО: (Розглядає захоплено). Ой, який гарний! Тут такі цікаві картинки!
ДЖЕПЕТТО: Я так подумав-подумав і зрозумів, що ти ж іще нічого не знаєш і не вмієш. Тобі треба трохи повчитися, і тому я вирішив поки що віддати тебе до школи, як справжнього хлопчика.
ПІНОККІО: А що там, у школі?
ДЖЕПЕТТО: Ти дізнаєшся там багато нового й цікавого.
ПІНОККІО: А де твоя куртка?
ДЖЕПЕТТО: Куртка... Та так... Треба було...
ПІНОККІО: Ти продав куртку, щоб купити мені букваря?
ДЖЕПЕТТО: Обійдуся поки... А тепер лягай спати, бо завтра тобі рано-рано вставати...
ПІНОККІО: А можна я ще трохи подивлюся буквар?
ДЖЕПЕТТО: Тільки трохи.
(Пінокіо гортає буквар і засинає над ним).
Колискова Пісня Джепетто.
Ніч прийшла – чарівна панна.
Парасольку снів розкрила.
Радість в дім прийшла неждана.
Наче птах розправив крила.
Ніч прийшла і світ колише,
Зорі сипле кольорові.
Хлопче, засинай скоріше,
Ждуть на тебе сни чудові.
Завіса повільно закривається. На авансцені в промені світла виникає Цвіркун.
СЦЕНА 3.
ЦВІРКУН: Рано-вранці Джепетто розбудив Піноккіо і спорядив до школи. Але сам не міг його провести. Адже свою куртку він продав, щоб купити Піноккіо буквар. Краще б він цього не робив! Бо Піноккіо так і не дійшов до школи. А що з ним трапилося? Не буду казати. Дивіться самі.
На авансцені з'являються актори – вони танцюють, співають, показують фокуси і трюки, можуть ходити по залу, заохочуючи публіку. З іншого боку виходить Піноккіо з букварем, актори підхоплюють і його та затягують у свій танок.
Театральна пісня.
Ближче, ближче підходьте до нас.
Хто у черзі останній за сміхом?
Зараз диво почнеться якраз,
Театральний закрутиться вихор!
Ближче, ближче багач і бідняк.
Веселися, кричи "біс" і "браво"!
Справи є? Плюнь на справи і час,
Бо театр - найприємніша справа.
Ближче, ближче. Почати вже час,
Третій дзвоник над містом лунає.
І театр вже чекає на вас.
Він завісу для вас піднімає.
Актори ховаються. Піноккіо залишається сам. З'являється театральний Оповісник. Звертається до публіки. З іншого боку виходить Піноккіо з букварем. Чути звуки барабану.
ОПОВІСНИК: Бий, музико, в барабан!
Їде в гості балаган!
Пані та панове! Вельмишановна публіко!
Тільки сьогодні один тільки раз
Побачите ви надзвичайну виставу!
Веселу й дотепну, запевнюю Вас,
Артистам кричати ви будете "Браво!"
Бий, музико, в барабан!
Знов приїхав балаган!
За чотири за монети
Розкупайте всі білети.
До трьох років безкоштовно.
Поспішай, бо зал вже повний!
ПІНОККІО: (В кутку сцени, сам із собою). Ой, цікаво як! Так хочеться подивитися, ну хоч трішечки, хоч одним оком... Хоч упівока. Це ж тільки один раз! А школа ж нікуди не дінеться, правда? Он вона стоїть собі на місці...
(Підходить до Оповісника).
ПІНОККІО: Здрастуйте... (Хоче прослизнути в театр (за завісу), але той його не пускає).
ОПОВІСНИК: Ти куди? А білетика купити?
ПІНОККІО: Так ви ж самі казали: діти до трьох років безкоштовно.
ОПОВІСНИК: Щось не схоже, що ти такий маленький. Он і буквар несеш...
ПІНОККІО: Так мені всього лише два дні. Чесне слово.
ОПОВІСНИК: Та хто тобі повірить! Плати гроші чи йди геть.
ПІНОККІО: А скільки треба?
ОПОВІСНИК: Всього чотири сольдо.
ПІНОККІО: А позичте мені чотири сольдо, будь-ласка.
ОПОВІСНИК: Я в борг не даю, тим більше таким пройдисвітам як ти.
ПІНОККІО: Розумієте, у мене немає грошей. А може давайте, ми поміняємось. Дивіться, яка чудова куртка. А ви мене пропустите.
ОПОВІСНИК: Навіщо мені твоя паперова куртка? Шукай дурних.
ПІНОККІО: А черевички? Гляньте які, зовсім новенькі.
ОПОВІСНИК: Кору для пічки я дістаю задурно.
Відходить, оглядає свій буквар, зітхає і повертається. З іншого боку з'являється Цвіркун.
ПІНОККІО: А тоді, може, за цей буквар?
ЦВІРКУН: (До Піноккіо). Піноккіо, стій! Не роби цього! Твій тато продав заради нього свою єдину куртку! Щоб ти добре вчився!
ПІНОККІО: Знову ти! А ну відчепися від мене!
ОПОВІСНИК: Ну то що? Ти щось вирішуєш чи ні?
ЦВІРКУН: Поки не пізно, повернися до школи!
ОПОВІСНИК: Давай скоріше, бо вистава от-от почнеться!
ЦВІРКУН: Піноккіо, послухай мене...
ПІНОККІО: А ну відчепися від мене! Що, мало дісталося? Так я ще додам!
(Ображений Цвіркун іде, Піноккіо до Оповісника). Так ви пропустите за буквар? Дивіться, які чудові картинки!
ОПОВІСНИК: А ну, дай подивитися... (Гортає). Гаразд, я беру у тебе буквар. (Дає йому квиток, забирає буквар, радісний Піноккіо стрибає і забігає за завісу. Завіса розкривається. За нею - темна сцена лялькового театру. Один за одним запалюються ліхтарі, і в їхніх променях – з'являється Коломбіна. Аплодисменти. Вона вклоняється публіці. Звучить музика. Коломбіна починає співати й танцювати).
Пісня Коломбіни.
Жила я наче вільна пташка,
Та довелось любов спізнати.
Одного вибрати так важко,
І важко зразу двох кохати.
З'являється П'єро, співає серенаду про кохання до Коломбіни.
Серенада П'єро.
Я без тебе мов птах безкрилий,
Ти мені світ небес відкрила.
Я без тебе мов пес побитий,
Бо без тебе несила жити.
Я без тебе мов цап безрогий,
Я без тебе мов кінь безногий.
Я без тебе мов лящ на суші.
Бо з тобою ми рідні душі.
З'являється Арлекін, теж співає серенаду про кохання.
Серенада Арлекіна.
О, Коломбіно, Коломбіно,
Для тебе підкорю вершину,
І з неба місяць я дістану,
І лицарем відважним стану.
Для тебе вб'ю я сто драконів,
Порушу сотні дві законів.
Про тебе мрію дні і ночі,
Твої чарівні дивні очі.
(Куплети Арлекіна і П'єро можуть співатися поперемінно, але їхні мелодії і ритм - різні, у Арлекіна – динамічніший).
АРЛЕКІН: Послухай-но, П'єро, тобі не здається, що нам удвох тут затісно. І хтось із нас має залишити цю сцену. І цей хтось – це ти.
П'ЄРО: Ні, не здається. Чому це я?
АРЛЕКІН: У мене пісня жвава і весела. І відразу ясно, який я бравий вояк. І голос у мене дзвінкіше. А твоя пісня нікуди не годиться, вона така нудна, що від неї навіть мухи засинають! А всім дівчатам подобаються сміливі й веселі хлопці, так що Коломбіна вибере мене.
П'ЄРО: Неправда, Коломбіна цінує поезію і глибину почуттів. Вона вся така тонка і ніжна, як весняна квітка і їй потрібен ніжний метелик, а не грубий мугир.
АРЛЕКІН: Я мугир?!
ПІНОККІО: Типовий мугир, і пісня твоя така бездарна, що від неї вуха в'януть!
На сцену вискакує Піноккіо.
ПІНОККІО: Щоб ви не сперечалися, я скажу вам хто найкраще співає - це я! І пісня у мене найкраща! (До публіки). От послухайте! (Співає голосно і фальшиво).
Ой, ті стуки-грюки.
Вийшли ноги й руки!
(Публіка сміється і свистить).
АРЛЕКІН: Та хто ти взагалі такий?
ПІНОККІО: Я Піноккіо. Я можу співати й танцювати краще за вас двох, разом узятих.
П'ЄРО: Ти що, хто тобі дозволив виходити на сцену?!
АРЛЕКІН: А ну зійди негайно.
ПІНОККІО: Я теж хочу виступати!
АРЛЕКІН: Сходь по-доброму, тобі кажуть!
П'ЄРО: Ти зриваєш нам виставу!
ПІНОККІО: Не зійду!
Зав'язується бійка. Арлекін і П'єро хочуть зіштовхнути його зі сцени, а Піноккіо починає з ними битися. Публіка починає свистіти і тупати ногами. На сцені з'являється Манджофокко та Оповісник.
МАНДЖОФОККО: Що тут діється?! Як тут холодно, які протяги, просто жах... (Кутається). Влаштували казна-що на сцені! Опускайте завісу. (Завіса повільно опускається).
МАНДЖОФОККО: А це хто такий?
ПІНОККІО: Я Піноккіо... Я дивився виставу, а потім...
МАНДЖОФОККО: (Оповіснику). Розберемося. (Хапає Піноккіо за комір і тягне за собою. Актори підтюпцем похнюпившись плетуться за ним).
Оповісник виходить на авансцену.
ОПОВІСНИК: Вельмишановна публіко, виставу закінчено. Дякуємо за увагу.
Вклоняється. Чути свист. Зникає за кулісами.
СЦЕНА 4.
З іншого боку на авансцену виходить Цвіркун з ліхтариком.
ЦВІРКУН: Ох-ох-ох-ох! Бідолашний дурненький Піноккіо! Що ж він накоїв! Він зірвав виставу, публіка незадоволена і вимагає повернення грошей за квитки! І тепер директор лялькового театру пан Манджофокко дуже розлютився! Страшно подумати, що буде з Піноккіо! Якби ж він пішов до школи і не продавав букваря, якби не його легковажність і впертість... А тепер він може накласти головою. Адже Манджофокко - це дуже сувора людина! Коли лялька провинилася, він запросто може зламати її і навіть кинути у вогонь! Бідолашний Джепетто – невже він втратить свою останню надію?..
Завіса відкривається. Тепер це гримерка, де зібралися театральні ляльки перед Манджофокко. Він нервово ходить по кімнаті.
МАНДЖОФОККО: Подумати тільки, зірвати таку виставу! Вона завжди збирала касу... І тут протяги.... Тепер публіка забере гроші! Я ж без них просто пропаду! Так я на ці гроші міг купити ще три ковдри, парочку кожушків і дюжину шарфиків... Я б врятувався від цього клятого холоду. А тепер я захворію... Нелюди! Ви підірвали мені здоров'я! Боже, які тут страшенні протяги! Позачиняйте все, швидко! Щоб не було жодної щілини!
Ляльки кидаються виконувати наказ. Розмова ляльок – пошепки, віддалено від Манджофокко, директор – навпаки – голосно.
КОЛОМБІНА: (Піноккіо, пошепки). Манджофокко страшенно боїться застудитися, бо коли він починає чихати, то стає добрим.
АРЛЕКІН: І тоді він може роздати публіці гроші за квитки. І лишитися без нічого.
АРЛЕКІН: А він цього страшенно не любить.
ПІНОККІО: (Теж тихо). А що, так він злий?
АРЛЕКІН: (Тихо). Злий і сердитий, особливо коли погано грають...
ПІНОККІО: А коли в нього кепський настрій, а це майже завжди...
КОЛОМБІНА: Він може просто зламати ляльку... І все через тебе!
ПІНОККІО: Я ж нічого такого не робив... Просто співав...
АРЛЕКІН: Ти зірвав виставу! Ти бачиш, як він розлютився! Він може розпалити камін і кинути когось у вогонь...
П'ЄРО: І лишиться від тебе купка попелу і розвіє її вітер в полі...
КОЛОМБІНА: А потім і всіх нас кине...
ПІНОККІО: Але ж я не знав, я не хотів...
МАНДЖОФОККО: Все одно холодно... Укутайте мені ноги! Мало, мало... Ви що, хочете, щоб я застудився і помер? Смерті моєї захотіли, шибеники? Не дочекаєтесь! Запаліть камін, інакше я не зігріюсь.
Ляльки кидаються укутувати йому ноги пледом.
АРЛЕКІН: (Піноккіо). От бачиш, що ти накоїв?
П'ЄРО: Запалений камін – це дуже поганий знак...
КОЛОМБІНА: О Боже, тільки не це!
ПІНОККІО: Я не хочу у вогонь!
МАНДЖОФОККО: Так, спочатку Арлекін і П'єро – до мене.
Похнюплені Арлекін і П'єро плентаються до нього.
МАНДЖОФОККО: Ну, то хто з вас зірвав виставу? Зізнавайтеся. (Пауза). Мовчите? Ви розумієте, що ви накоїли? Я витратив стільки часу, зусиль! І все надаремне! Скільки я вчив вас, готував, ночей недосипав! А скільки я вклав у рекламу! І тепер все пішло прахом через вашу дурість?! Ах ви, шибеники, пройдисвіти! Лінивці! Хіба ви актори? Ви жалюгідна купка дров! Ви чуєте, як розлютилася публіка? Навіщо я вас годую, одягаю, панькаюся з вами, ледарі нещасні! Щоб ви мені вистави зривали?! (Пауза). Так, Арлекіне, це твоя робота?
АРЛЕКІН: Ні, я не винуватий, чесно.
МАНДЖОФОККО: Значить, ти, П'єро?
П'ЄРО: Ні, ми грали все як треба. А потім так вийшло...
МАНДЖОФОККО: Так, значить зараз ви обоє підете в камін. Хоч якийсь толк із вас буде – хоч якось зігріюся...
ПІНОККІО: (Виходить наперед). Це я винуватий, вони тут ні до чого.
МАНДЖОФОККО: Ти? А ти звідки взявся?
ПІНОККІО: Просто я прийшов подивитися виставу, а потім я теж хотів виступити на сцені, а вони не давали...
МАНДЖОФОККО: Ти сам видряпався на сцену? Яке нахабство! Ну що ж, раз ти винуватий, то й підеш у камін замість них. (Оповіснику). Бери його.
ПІНОККІО: (Розгублено). Але ж я не знав, я не хотів зривати виставу, чесно, я більше не буду...
МАНДЖОФОККО: Звичайно не будеш. Це вже точно. (Оповіснику). Розпалюй вогонь. Зігріюся я коли-небудь в цьому театрі чи ні?...
Ляльки шепочуться поміж собою.
КОЛОМБІНА: Треба його виручати, бачите, він чесний хлопець.
АРЛЕКІН: Треба змусити Манджофокко чхати.
П'ЄРО: Але як?
КОЛОМБІНА: Здається, я придумала!
Коломбіна, а за нею й інші кидаються до Манджофокко.
КОЛОМБІНА: Ой, пане директоре, вам напевно, так незручно, давайте ми вам ще подушечку підмостимо... Тільки треба її збити...
Коломбіна починає збивати подушку, з неї виходить пил і пух. Манджофокко починає чихати.
МАНДЖОФОККО: Та не треба, досить... А-а-апчхи-и-и. Заберіть від мене цю подушку! Я сказав – у вогонь цього!
ОПОВІСНИК: Дрова не займаються...
КОЛОМБІНА: (Тихо, Піноккіо). Ти молодець. Тепер тримайся. Плач, проси, коли він стає добрим, то не виносить сліз.
МАНДЖОФОККО: А-а-апчхи-и... Ні на що не здатні, навіть вогонь розпалити не можуть...
ПІНОККІО: Пане директоре, вибачте мені будь-ласка... Мій бідний таточко не переживе такої втрати, я його остання надія...
ВСІ ЛЯЛЬКИ: Пожалійте! Згляньтеся!
ПІНОККІО: Пожалійте мене! (Починає калатати кулачками по подушці, вибиваючи пилюку. Інші роздмухують її на директора, він починає чхати). О, я бідний нещасний, за що мені така доля?
МАНДЖОФОКО: А-а-апчхи!
ВСІ: Будьте здорові!
ПІНОККІО: Я й пожити не встиг і світу білого не бачив!
МАНДЖОФОКО: А-а-а-апчхи!
ПІНОККІО: Будьте здорові!
МАНДЖОФОКО: А-а-а-а... От чорт, зірвалося. Та не верещіть на праве вухо! Я й так добре чую! (Підходять з іншого боку). І на ліве не кричіть! Бо аж позакладало... Не просіть! А-а-а-апчхи-и! Гаразд, я ще подумаю. А-а-а-апчхи-и! А-а-а-апчхи-и! Ладно, на перший раз прощаю, тільки не галасуйте так, мені й так погано, нездужаю я! (Піноккіо). Але не дай Боже, ти ще спробуєш влаштувати шарварок на сцені – зітру всіх на тирсу і понабиваю нею матраци. Ясно?!
ПІНОККІО: Ясно...
ВСІ ЛЯЛЬКИ: Піноккіо, який ти молодець! Ми такі раді за тебе! (Кинулися обнімати Піноккіо). Ур-ра!
В іншому кінці виникає Цвіркун, він махає рукою Піноккіо, щоб привернути увагу.
ЦВІРКУН: Піноккіо! Зачекай, ти забув про свій буквар... Як же ти підеш до школи? Твій тато Джепетто опечалиться...
ПІНОККІО: (Біля дверей). Я перепрошую, а чи не міг би я забрати свого букваря? Я ж не подивився вистави...
МАНДЖОФОККО: Якого ще букваря?
ПІНОККІО: Просто я віддав замість квитка великий новий буквар.
МАНДЖОФОККО: (До оповісника). Так, де буквар?
ОПОВІСНИК Та я вже продав його. Навіщо мені той буквар?
ПІНОККІО: А що ж мені тепер робити? Я не знаю, як повернутися до свого тата. Він продав свою єдину куртку, щоб купити мені букваря, аби я міг вчитися в школі. А тепер... (Починає плакати).
МАНДЖОФОККО: Так, тільки не розводь мені тут мокроти, я цього не переношу... Гаразд. Я дам тобі п'ять золотих – так що ти можеш купити собі і букваря, і куртку... (Дає гроші).
ПІНОККІО: Ой, дякую вам, ви такі добрі...
МАНДЖОФОККО: Тільки не нагадуй мені про ту добрість... Я її терпіти не можу...
ПІСНЯ.
Манджофокко:
1.
Як добре бути найлютішим в світі.
Як добре найлютіший голос мати.
Щоб всі боялись, і дорослі й діти.
Але якби я розучився чхати...
ПРИСПІВ:
МАНДЖОФОККО: Бо від чихання стаю я добрішим за всіх, а-а-а.
ЛЯЛЬКИ: Чих-чих-чих-чих-чих-чих-чих-чих-чих-чих.
МАНДЖОФОККО: Бо від чихання готовий усіх цілувати! У-у-у.
ЛЯЛЬКИ: Чмок-чмок-чмок-чмок-чмок-чмок-чмок-чмок.
МАНДЖОФОККО: І як чихну, то з'являється радісний сміх. Е-е-е.
ЛЯЛЬКИ: Хі-хі-хі-хі-хі-хі-хі-хі-хі-хі-хі...
МАНДЖОФОККО: І як чихну, зразу тягне мене танцювати. І-і-і...
ЛЯЛЬКИ: Раз-два-три-раз-два-три-раз-два-три-раз.
2.
Як добре бути грізним і страшним!
Як добре всіх у кулаці тримати.
І всіх жахати поглядом своїм.
Але якби я розучився чхати...
ПРИСПІВ.
ЦВІРКУН: Піноккіо, тобі вже час іти...
КОЛОМБІНА: Справді, біжи, Піноккіо, поки він ще добрий,
АРЛЕКІН: А то скоро почне злішати...
ПІНОККІО: Справді, я, мабуть, піду вже...
МАНДЖОФОККО: Іди-іди, поки я не передумав... Тільки добре зачиняй двері, а то раптом знову протяг – я цього просту не винесу!
ПІНОККІО: Дякую вам за все!
ЛЯЛЬКИ: Щасти тобі, Піноккіо!
СЦЕНА 5.
Піноккіо біжить підстрибуючи по вулиці, за ним Цвіркун.
ЦВІРКУН: Піноккіо, зачекай, я хотів сказати тобі, що ти молодець.
ПІНОККІО: Правда?
ЦВІРКУН: Так, ти не дав Арлекіну й П'єро постраждати за тебе і ти не побоявся сердитого Манджофокко.
ПІНОККІО: Я взагалі сміливий...
ЦВІРКУН: І тому ляльки допомогли тобі. Бачиш, як добре робити добрі вчинки?
ПІНОККІО: Так, справді, тепер у мене є п'ять золотих!
ЦВІРКУН: То біжи скоріше додому...
ПІНОККІО: Так, але спочатку я куплю великий буквар...
ЦВІРКУН: Краще спочатку додому, а то тато Джепетто хвилюється, де ти подівся...
ПІНОККІО: О, я забув, ще куртку для тата Джепетто...
ЦВІРКУН: Він уже збився з ніг, розшукуючи тебе...
ПІНОККІО: І я ще куплю різні тістечка, і цукерки на паличці, і солодкі горішки...
Раптово він натикається на Кота і Лису. Перед ними капелюх.
Почувши слова Піноккіо, вони заспівують пісню.
Пісня лисиці і кота.
Приїхали з дальнього міста
Якого на карті нема
Буяють у нашому місті
Холера, краснуха, чума.
ПРИСПІВ:
Трясуть по ночах землетруси,
Цунамі хвилюють моря.
Подайте копієчку, люди.
Благаєм Лисиця і я.
(Діалог під час пісні).
ЦВІРКУН: Піноккіо, не зупиняйся, іди додому...
ПІНОККІО: Я хотів послухати пісню.
ЦВІРКУН: Не слухай їх, це пройдисвіти...
ПІНОККІО: Чому? Вони так жалібно співають...
(Співають).
Приїхали бідні, голодні.
Не їли ми майже весь час.
Нам тільки б поїсти, попити,
Поспати, пожити у вас.
ПРИСПІВ:
Бо в нас все трясуть землетруси..........
КІТ ПАЧО: Здрастуй, Піноккіо.
ЛИСА ЧІЧО: Ми дуже раді тебе бачити, любий Піноккіо...
ПІНОККІО: (Різко зупиняється). Ой, а ми хіба знайомі?...
КІТ ПАЧО: Кіт Пачо, ветеран другої війни з щурами.
ЛИСА ЧІЧО: Лиса Чічо, біженка, потерпіла від стихійного лиха.
ЦВІРКУН: Піноккіо, не слухай їх...
ПІНОККІО: (До Цвіркуна). Ну чому ти мені вічно все вказуєш? Я сам знаю (Лисі й Котові). А звідки ви знаєте моє ім'я?
КІТ ПАЧО: А ми знайомі з твоїм таточком, Джепетто.
ЦВІРКУН: (Тихо). Вони брешуть, Піноккіо...
ПІНОККІО: Я тобі не вірю, вони такі милі...
Лиса і Кіт відштовхують Цвіркуна і обступають Піноккіо. Цвіркун, зітхнувши, спостерігає здалеку.
ЛИСА ЧІЧО: До речі, вчора він продав куртку, казав, що тепер у нього є синочок Піноккіо. Як він замерз, бідолашний...
КІТ ПАЧО: Без куртки – в такий холод!
ПІНОККІО: Нічого, сьогодні я куплю йому нову куртку, а ще цілу курку на вечерю і ще багато чого...
ЛИСА ЧІЧО: А ти що, розбагатів, любий Піноккіо?
Кіт і Лисиця сміються.
ПІНОККІО: І нічого тут смішного немає. У мене є гроші!
КІТ ПАЧО: Звідки ж вони у тебе взялися? Як гадаєш, Чічо, може він знайшов їх на дорозі?
ЛИСА ЧІЧО: Ні, Пачо, мабуть, вони впали на нього з неба!
КІТ ПАЧО: А може ти десь поцупив їх, га?
ПІНОККІО: Нічого я не цупив, мені подарували. Директор лялькового театру, пан Манджофокко.
КІТ ПАЧО: Мабуть, ти любиш вигадувати?
ЛИСА ЧІЧО: Чи може, жартувати?
ПІНОККІО: Ви мені не вірите? Ось, дивіться! (Показує монетки, Кіт і Лиса здивовано розглядають). П'ять золотих.
КІТ ПАЧО: А ти певен, що вони не фальшиві?
ЛИСА ЧІЧО: Давай нам, ми перевіримо...
Кіт і Лиса намагаються взяти монетки, але Піноккіо спритно ховає їх.
ПІНОККІО: Вони не фальшиві, і нічого їх перевіряти. Свої перевіряйте.
ЛИСА ЧІЧО: Та ми тільки хотіли допомогти тобі. Подумаєш, п'ять золотих...
КІТ ПАЧО: Так, хіба це гроші! Правда, Чічо? Ти їх витратиш за тиждень.
ЛИСА ЧІЧО: А може й менше, Пачо. Днів за п'ять.
КІТ ПАЧО: От якби у тебе було 200 монет.
ЛИСА ЧІЧО: Чи п'ятсот, а то й тисяча...
ПІНОККІО: Тисяча? Це було б просто чудово. Але де їх дістати?
ЛИСА ЧІЧО: Ми б могли розповісти тобі, де їх дістати, ми знаємо одну таємницю... Але ж ти не хочеш, щоб ми тобі допомагали...
ПІНОККІО: Я цього не казав... Просто...
КІТ ПАЧО: Ти ж нам не довіряєш... Ходімо, Чічо.
ЛИСА ЧІЧО: Ходімо, Пачо...
Розвертаються іти, Піноккіо їх наздоганяє.
ПІНОККІО: Я довіряю, розкажіть, будь-ласка.
ЛИСА ЧІЧО: Ти знаєш таку країну Дуриндію?
ПІНОККІО: Ні, а де це?
(Кіт і Лиса починають співати).
Пісня про Дуриндію.
Чи знаєш ти, що є така країна?
Вона тут зовсім поруч, недалеко.
У ній живе як у раю людина,
Бо в ній розбагатіти можна легко.
Є Поле Дивовижне в краї тому.
ПІНОККІО:
А що це значить, я хотів би знати?
ЛИСА і КІТ:
В ніч викопати ямку треба в ньому,
І золоту монетку закопати.
А дві чи три, чи п'ять – ще краще стане.
І в ямку ту ще вилий воду чисту.
На ранок будеш ти заможним паном,
Від дерева з грошима замість листу.
ЛИСА ЧІЧО: Тоді кожен цехін перетвориться в 642 цехіна, два у 1284...
ПІНОККІО: А п'ять?
КІТ ПАЧО: Ти уявляєш, скільки золотих монет ти матимеш з п'яти цехінів!
ЛИСА ЧІЧО: Тільки тсс... (Тихо). Щоб ніхто не почув. (Пошепки). Треба не забути висипати в ямку одну столову ложку солі.
ПІНОККІО: А сіль навіщо?
КІТ ПАЧО: А це головний секрет. Нікому не розповідай про нього! Без солі нічого не вийде.
ПІНОККІО: І я стану багатим?
ЛИСА ЧІЧО: Звичайно! Ти уявляєш, 3210 цехінів!
ПІНОККІО: Я можу з вами поділитися. Собі взяти дві тисячі, а решту...
ЛИСА ЧІЧО: Та що ти, нам же нічого не треба! Ми розповіли тобі просто так!
КІТ ПАЧО: Звичайно, просто так! Друзям ми допомагаємо задурно!
ПІНОККІО: Ви такі добрі... Але як знайду це Поле? Ви б не змогли показати мені дорогу туди?
КІТ ПАЧО: Ми? (До лисиці). Ми можемо?
ЛИСА ЧІЧО: (Потай від Піноккіо робить знаки Котові). На жаль, ми зараз дуже зайняті. У нас так багато важливих справ...
КІТ ПАЧО: Так, просто ціла купа, безліч нагальних справ.
ЛИСА ЧІЧО: Але ми можемо розповісти тобі, як іти.
КІТ ПАЧО: Все дуже просто.
(Показують дорогу, поки зовсім не закручують і не заплутують Піноккіо).
ЛИСА ЧІЧО: Підеш прямо, дійдеш до перехрестя, потім завернеш ліворуч.
КІТ ПАЧО: Потім знову прямо, потім праворуч.
ЛИСА ЧІЧО: Потім знову ліворуч, трохи навскоси і знову прямо...
КІТ ПАЧО: Та побачиш велике дерево...
ПІНОККІО: Золоте?
ЛИСА ЧІЧО: Ні, звичайне.
КІТ ПАЧО: Просто дуб, от біля цього дуба відрахуєш три кроки на схід і будеш закопувати. ...
ПІНОККІО: А схід – це де?
КІТ ПАЧО: Схід – це навпроти Заходу. Ясно?
ПІНОККІО: Здається...
ЛИСА ЧІЧО: І ще треба сказати таємне чаклунське замовляння: (пошепки) бум-бум-барапумпум. Тільки нікому не кажи.
КІТ ПАЧО: Це жахлива таємниця...
ЛИСТЦЯ: Ну ми пішли... Бувай, хлопчику.
КІТ ПАЧО: Ми жахливо поспішаємо і вже страшенно запізнюємося... Удачі тобі.
Розкланюються і тікають.
ПІНОККІО: (Навздогін). Дякую вам! (Сам). Як усе чудово складається!
ЦВІРКУН: (Перепиняє його). Піноккіо, куди ти зібрався?
ПІНОККІО: Не заважай, я йду куди мені треба. Скоро я стану багатим!
ЦВІРКУН: Невже ти довірився цим пройдисвітам? Вони ошукають тебе.
ПІНОККІО: Не смій так казати про моїх друзів!
ЦВІРКУН: Будь обережним, Піноккіо, Лисиця дуже хитра, а Кіт – підступний. Ти можеш втрапити в якусь халепу...
ПІНОККІО: Я не хочу тебе слухати. Ти вічно псуєш всім настрій.
ЦВІРКУН: Скоро стемніє, а вночі на тебе можуть напасти розбійники і відібрати гроші. Краще повертайся до тата Джепетто, він чекає на тебе.
ПІНОККІО: Не хвилюйся, я повернуся, але не просто так, а заможним паном! І тоді поставлю великий паркан, такий великий, щоб ти ніколи не міг його перелізти! Відчепися від мене, занудо.
(Тікає за куліси).
ЦВІРКУН: Мені жаль тебе, нерозумний і впертий Піноккіо... (До глядачів). Ну от, він повірив цим пройдисвітам Котові Пачо й Лисиці Чічо. Вони вочевидь замислили щось лихе. Вже темніє, Піноккіо може заблукати... А ще на нього можуть напасти розбійники. І нікому буде його врятувати. Ох-ох-ох! Треба бігти до Джепетто і кликати його на допомогу. Бо сам я не впораюсь...
(Біжить за куліси).
ПІНОККІО: (Виходить на сцену). Пішов? От і добре! Який він нудний, цей Цвіркун! Вічно лізе зі своїми порадами, коли його ніхто не просить... Вчить мене і вчить, нібито у мене власної голови на плечах немає. Все лякає і лякає... І чого тут боятися...
Сцена темніє. З-за рогу з'являються постаті Кота і Лисиці в мішках.
Піноккіо помічає фігури і починає злякано задкувати. Фігури наступають.
КІТ ПАЧО: (Зміненим голосом). Гроші давай!
ЛИСА ЧІЧО: Хутко! Викладай гроші!
Піноккіо ховає гроші до рота і починає тікати. Фігури в мішках за ним.
КІТ ПАЧО: Стій, а то гірше буде!
ЛИСА ЧІЧО: Зупинися, від нас все одно не втечеш!
КІТ ПАЧО: Гроші, або життя!
ЛИСА ЧІЧО: А як не віддаси по-доброму, то ми тебе просто вб'ємо!
Лиса і Кіт нарешті наздоганяють Піноккіо і хапають його, один тримає за руки, а другий нишпорить по кишенях.
ЛИСА ЧІЧО: Он, у тій кишені подивися... Нема?
КІТ ПАЧО: Нема.
ЛИСА ЧІЧО: А за пазухою?
КІТ ПАЧО: Теж.
ЛИСА ЧІЧО: А ну віддавай гроші!
ПІНОККІО: Нічого я не віддам!
В роті Піноккіо дзвякнули гроші.
КІТ ПАЧО: О, я знаю, де грошики!
ЛИСА ЧІЧО: Де?
КІТ ПАЧО: В роті! А ну відкривай рота!
ПІНОККІО: У-у.
ЛИСА ЧІЧО: А ти ножем спробуй. На, тримай.
Кіт намагається вставити в рота ніж, але Піноккіо кусає його за руку і ніж випадає з рук, Кіт виє і скаче від болю.
КІТ ПАЧО: У-у-у-у... От бісова колода, ще й кусається!
ЛИСА ЧІЧО: (Дає стусана Піноккіо). Я тобі зараз так укушу, що всі зуби повилітають! (До Кота). А ну спробуй ще.
КІТ ПАЧО: От сама і пробуй, а з мене досить. Оце взяти б зараз сокиру та на друзки його!
ЛИСА ЧІЧО: Нема сокири, ти ж знаєш.
Піноккіо виривається і тікає.
ЛИСА ЧІЧО: Вирвався! Наздоганяй, чого ти вовтузишся!
КІТ ПАЧО: Ніж же ж треба взяти! А ти давай напереріз!
Лиса і Кіт біжать за Піноккіо. З'являється дерево і вдалині гарненький будиночок. Піноккіо повертає до будиночка.
ПІНОККІО: Рятуйте, розбійники!
Постаті в мішках наздоганяють Піноккіо.
ЛИСА ЧІЧО: Ага, попався! Тепер не втечеш.
КІТ ПАЧО: Буде тобі каюк! Давай ножем його!
Водночас виймають ножі і штрикають в Піноккіо, але ножі відскакують і ламаються.
ЛИСА ЧІЧО: Собака, ніж зламався!
КІТ ПАЧО: І в мене... Такий ніж хороший був, наточений, от чортова дубина!
ЛИСА ЧІЧО: Так що робимо? Він же впертий як дуб!
КІТ ПАЧО: Так дуб і є. О, давай його підвісимо на цього дуба догори ногами.
ЛИСА ЧІЧО: Точно. Рано чи пізно відкриє рота, і монети випадуть.
КІТ ПАЧО: У тебе мотузка є?
ЛИСА ЧІЧО: Аякже ж. Новенька, міцненька.
В'яжуть Піноккіо мотузкою. Підвішують його догори ногами.
КІТ ПАЧО: Ну от, повиси тут трохи, клятий впертюх.
ЛИСА ЧІЧО: Все одно рано чи пізно розтулиш рота, а ми прийдемо і підберемо грошики. Пішли, треба відпочити.
КІТ ПАЧО: Ходімо.
Кіт і Лиса йдуть. Піноккіо лишається висіти. На авансцені з'являється Цвіркун.
ЦВІРКУН: Піноккіо! Що це з тобою зробили, ай-ай-ай... Мабуть, розбійники, я ж казав – розбійники можуть напасти. Чи ти ще живий? Мовчить... Я боюся найгіршого... Як прикро, що я не застав Джепетто – він вирушив на пошуки тебе... Що ж робити? Я сам не зніму його, не подужаю... О, у мене є ідея! Тут неподалік живе одна прекрасна Фея, у неї таке добре серце... А ще у неї є вірний пес Медоро. Піду й покличу їх на допомогу...
Цвіркун вибігає. Піноккіо лишається висіти.
СЦЕНА 6.
На сцені – затишна оселя Феї. Медоро і Цвіркун заносять в дім Піноккіо і кладуть в ліжечку. Фея клопоче біля нього.
ФЕЯ: Бідолашний хлопчик, що вони з ним зробили?! Медоро! Розв'яжіть його! (Медоро звільняє від мотузки Піноккіо. Скажіть мені, чи живий цей нещасний малюк?
Медоро дослухається до нього.
МЕДОРО: Я думаю, він скоріше мертвий. Він не дихає і серця не чути.
ФЕЯ: (До Цвіркуна). А ви як думаєте, пане Цвіркун?
ЦВІРКУН: Ви забули, шановний Медоре, що цей хлопчик – дерев'яний, у нього немає живого серця. Але він живий. Це Піноккіо. Я знаю його, на жаль, дуже добре знаю. Він ледар і брехун. Боюся, він помре не скоро, а до того зажене в могилу свого батька, старого Джепетто, який вирізав його з поліна і послав вчитися до школи...
Піноккіо починає плакати.
ФЕЯ: Він опритомнів! Не плач, малюк, ти в домі друзів. Медоре, принеси будь-ласка, ліки для Піноккіо. (Медоро виходить). А ви, Цвіркуне, передайте шановному Джепетто, що Піноккіо у мене, і як тільки він одужає, я відправлю його додому.
ЦВІРКУН: Я думаю, старий Джепетто дуже зрадіє. Він місця собі не знаходить через цього шибеника. На все добре, пані Феє.
Цвіркун виходить.
ПІНОККІО: А ви справді Фея?
ФЕЯ: Фея.
ПІНОККІО: Я раніше ніколи не бачив Фей. Аж не віриться. Ви схожі на звичайну жінку. Ні, не звичайну, дуже гарну... І ви вмієте робити чудеса?
ФЕЯ: Трохи вмію.
ПІНОККІО: А ви можете показати якесь чудо, хоч малюсіньке?
ФЕЯ: Не зараз. Я не роблю чудес просто так. Скажи мені спершу, як ти почуваєшся?
ПІНОККІО: Дуже кепсько...
ФЕЯ: (Кладе руку йому на лоба). Справді, у тебе жар... Нічого, зараз Медоро принесе ліки, вони просто чудодійні. Ти трохи вип'єш, і все як рукою зніме. (Гукає до Медоро). Медоро! Приготуй будь-ласка ліки для Піноккіо.
ПІНОККІО: (Оглядає кімнату). У вас тут так добре... Я ніколи не бачив такого гарного будинку...
ФЕЯ: Тобі подобається в мене?
ПІНОККІО: Дуже. І ви мені теж дуже-дуже подобаєтесь... Ви така, така... надзвичайна... Мені б так хотілося жити у вашому домі... З вами...
ФЕЯ: Але ж на тебе чекає твій тато Джепетто. Він хвилюється за тебе.
ПІНОККІО: Так, мабуть... Якби у мого тата теж був такий гарний будиночок, а не та вбога конура... Але, на жаль, він дуже бідний...
ФЕЯ: Але ж він любить тебе і піклується про тебе...
ПІНОККІО: А я теж хотів попіклуватися про нього. Я хотів купити йому куртку... Він продав свою, щоб у мене був буквар...
ФЕЯ: Але тобі забракло грошей на куртку?
ПІНОККІО: Ні, у мене є... були гроші...
ФЕЯ: І що сталося?
ПІНОККІО: Все почалося з того, що директор лялькового театру дав мені п'ять золотих монет. І я хотів іти додому... А потім... на мене напали розбійники.
ФЕЯ: І вони забрали твої монети?
ПІНОККІО: Ні, я... я загубив їх у лісі.
Ніс Піноккіо починає рости.
ФЕЯ: Це не страшно, ми їх знайдемо. В нашому лісі нічого не губиться...
ПІНОККІО: Ой, ні, я забув... Просто я їх сховав до рота і раптом проковтнув.
Ніс Піноккіо став іще довшим.
ПІНОККІО: Ой, а що це сталося з моїм носом? (Мацає ніс).
ФЕЯ: (Розсміялася). Ти сказав неправду, малюк, тому твій ніс почав рости.
ПІНОККІО: Я не хочу такого носа! Що ж мені робити? (Заплакав).
ФЕЯ: Я хоч і Фея, але тут нічого не можу вдіяти. Скажи правду, і тоді твій ніс буде таким, як і раніш.
ПІНОККІО: Я не проковтнув монети, я сховав їх до кишені.
Ніс Піноккіо знову стає таким, як і раніш. Він розглядає себе в дзеркало.
ФЕЯ: Ось бачиш, як добре казати правду.
(Входить Медоро з пляшкою ліків). От і твої ліки. (Наливає в ложку).
ПІНОККІО: А ліки гіркі?
ФЕЯ: Трішки гіркі.
ПІНОККІО: Тоді не буду!
ФЕЯ: А тоді я дам тобі цукерку.
ПІНОККІО: А ви спочатку покажіть, яку.
ФЕЯ: (Дістає цукерку). Ось, дивися. Шоколадна.
ПІНОККІО: Тоді спочатку цукерку, а потім ліки.
ФЕЯ: Добре, на, тримай.
Піноккіо з'їдає цукерку, потім бере ліки, нюхає, дивиться на світло, але не п'є їх, відставляє.
ПІНОККІО: Ой, вони такі гіркі... а можна ще одненьку цукерочку?
ФЕЯ: Добре, на, тримай ще одну.
(Дає йому цукерку, він з'їдає її, потім знову розглядає ліки, кривиться).
ПІНОККІО: Ні. Я краще помру, ніж вип'ю ці гидотні ліки!
Входить Медоро з поховальним вінком.
МЕДОРО: Де тут вмираючий?
ПІНОККІО: (Зляканий, ховається). Ніде, тут немає вмираючих.
МЕДОРО: Але той, хто не хоче вживати ліки, може померти.
Піноккіо притьмом випиває ліки.
ПІНОККІО: Все, я уже випив!
ФЕЯ: (Медоро). Ти поки що вільний.
Медоро виходить. Піноккіо зіскакує з ліжка.
ФЕЯ: То як, тобі покращало?
ПІНОККІО: Ой, справді відразу покращало! Дякую вам, Фейо! (Підводиться, оглядає кімнату, підходить до дзеркала).
ФЕЯ: Я дуже рада за тебе.
ПІНОККІО: (Розглядає себе в дзеркалі). Я такий негарний, кумедний, дерев'яний. От якби я був справжнім хлопчиком... Ви ж Фея, ви вмієте робити всілякі дива... А не могли б ви перетворити мене на справжнього хлопця, я вас дуже-дуже прошу, ви ж такі добрі...
ФЕЯ: (Зітхає). Розумієш, Піноккіо, я поки що не можу цього зробити. У справжнього хлопчика має бути справжнє серце, яке може любити, переживати за іншого, навіть боліти.
ПІНОККІО: А я його не маю?
ФЕЯ: Поки що ні. Але воно може з'явитися в тебе, якщо ти навчишся любити...
ПІНОККІО: А як це?
Пісня Феї.
(Може з'явитися Медоро і підспівувати).
1. Все неначе дуже просто.
В двох словах сказати можна.
Тільки дуже важко зрозуміти.
Без книжок і без науки,
Не навчаючись у магів,
Кожен має сам собі відкрити:
ПРИСПІВ:
Все починається з серця,
Серця такого, що любить,
І навіть в мандрах далеких
Віру в любов не загубить.
ФЕЯ: Розумієш, коли ти відчуєш радість від того, що добре іншому. І коли тобі стане боляче від того, що боляче тому, кого ти любиш... От тоді я і зможу перетворити тебе на справжнього хлопчика.
ПІНОККІО: А коли це станеться?
ФЕЯ: Цього я не знаю. Може, через день, а може – через рік.
ПІНОККІО: Мені б цього дуже хотілося...
ФЕЯ: Мені теж, Піноккіо. І я вірю, що скоро так і буде. А зараз на тебе чекає твій тато Джепетто. Він хвилюється за тебе.
ПІНОККІО: Ой, я зовсім забув про тата!
ФЕЯ: Обіцяй мені, що ти повернешся до тата і будеш ходити до школи.
ПІНОККІО: Обіцяю.
ФЕЯ: А потім приходь до мене в гості. Я буду рада тебе бачити.
ПІНОККІО: І я теж, дуже-дуже радий.
Пісня Феї (продовження).
2. І пройшовши всі дороги,
Залишивши страх позаду,
Розгадаєш загадку чарівну.
Без книжок і без науки,
Не навчаючись у магів,
Зрозумієш таємницю дивну.
ПРИСПІВ.
ФЕЯ: До скорої зустрічі, Піноккіо.
ПІНОККІО: До побачення, Фейо. Дякую вам за все!
Піноккіо прощається з Феєю і вибігає.
СЦЕНА 7.
Піноккіо на авансцені. Він іде, весело підстрибуючи.
ПІНОККІО: І де ж це Дивовижне Поле? Воно ж десь тут, зовсім поруч... (Дістає монети). А то що з цими монетами? Хіба що на куртку... От якби у мене було багато-багато грошей, то ми б з татом Джепетто переселилися б у такий будиночок, як у Феї, навіть краще... (Повертає згідно маршруту, виходить знову до місця з деревом). А от і воно, здається – і дуб росте, і струмочок біжить. Так, відраховуємо три кроки. Тільки куди? Де тут Схід? Навпроти Заходу... От якби знати, де Захід... Може, тут? (Рухається в певному напрямку, зупиняється, починає рити ямку і класти туди монетки, закопує, щось шепоче, в цей час з іншого боку з'являються Кіт і Лиса).
КІТ ПАЧО: Привіт, Піноккіо.
ЛИСА ЧІЧО: Здрастуй, як ся маєш, Піноккіо?
ПІНОККІО: Здрастуйте!
КІТ ПАЧО: Ти ще не виростив своє грошове дерево?
ПІНОККІО: Ні, на мене напали розбійники, а потім врятувала одна Фея. І я просто не встигнув...
ЛИСА ЧІЧО: Бідолашний Піноккіо, мабуть, ти так натерпівся і налякався?
ПІНОККІО: І зовсім я не злякався... Це вони злякалися і дали драла...
КІТ ПАЧО: Піноккіо такий сміливий хлопчик... А що ти робиш тепер?
ПІНОККІО: Та так, просто чекаю...
ЛИСА ЧІЧО: Ти напевно, закопав монетки і тепер чекаєш дерево? А ти додав ложку солі?
ПІНОККІО: Ой, ні, забув.
КІТ ПАЧО: Ай-ай-ай! Без цього нічого не вийде.
ПІНОККІО: А що ж тепер робити?
ЛИСА ЧІЧО: (Дістає сіль). На, тримай, і пам'ятай про нашу добрість.
ПІНОККІО: (Солить ямку). Дякую, ви справжні друзі. Хочете дочекатися зі мною, поки виросте дерево?
ЛИСА ЧІЧО: Знаєш, Піноккіо, нас це не цікавить.
КІТ ПАЧО: У нас є дещо краще за грошове дерево.
ПІНОККІО: Краще? Що ж це таке?
ЛИСА ЧІЧО: Зараз ми вирушаємо на чудовий Острів.
КІТ ПАЧО: Острів Розваг.
ПІНОККІО: А що це за острів?
ЛИСА ЧІЧО: Як, ти не знаєш? Там немає ні шкіл, ні роботи, і всі діти тільки веселяться і розважаються цілий рік. Там є безліч гойдалок і каруселей.
КІТ ПАЧО: І ще багато цукерок, тістечок, тортів і всіляких солодощів.
ПІНОККІО: А як туди потрапити?
ЛИСА ЧІЧО: Хочеш, пішли з нами, зараз якраз вирушає корабель на цей Острів.
ПІНОККІО: Але мені треба дочекатися, поки виросте дерево. І потім на мене чекає тато Джеппето...
КІТ ПАЧО: Як хочеш. Але тоді ти не встигнеш на корабель. А до дерева і до тата ти зможеш піти і завтра...
ЛИСА ЧІЧО: Вирішуй зараз, чи ми йдемо самі. Ну?... Пішли, Пачо...
ПІНОККІО: Почекайте, я йду з вами!
Прибігають Джепетто і Цвіркун.
ЦВІРКУН: Де ж це він подівся?
ДЖЕПЕТТО: І до Феї спізнилися, і тут не встигли. Боюсь, щоб він знову не потрапив до рук розбійників...
ЦВІРКУН: (В зал). Ви часом не знаєте, куди пішов Піноккіо?
(Можлива відповідь залу).
ЦВІРКУН: Туди?... На корабель?... Щоб плисти на Острів Розваг?
ДЖЕПЕТТО: Чує моє серце – бути біді!
ЦВІРКУН: А він сам пішов?... З Котом і Лисою?
ДЖЕПЕТТО: Знову ці шибеники! Швидко, за ними, треба рятувати Піноккіо!
Цвіркун і Піноккіо вибігають в напрямку, куди пішли Піноккіо та інші.
Завіса.
КІНЕЦЬ ПЕРШОЇ ДІЇ.
ДРУГА ДІЯ.
СЦЕНА 8.
На сцені – Острів Розваг. Можуть бути гойдалки, надувні кульки, ляльки, м'ячики, скакалки. У всіх святковий настрій, грає весела музика. Можуть бути також плакати: "Геть математику!", "Ми не хочемо до школи!", "Хай живуть іграшки!". Грають троє дітей (якщо є можливість, то і більше), одягнуті в карнавальні костюми. Вони можуть бігати одне за одним зі сміхом, грати м'ячем, битися на шпагах, стріляти з пістолетів і луків тощо. В кутку стоїть стіл з тістечками і цукерками. На сцені з'являється Піноккіо. Він захоплений і розгублений водночас, ходить і спостерігає за тим, що відбувається довкола. Можливо, сідає на одну з гойдалок і гойдається.
З'являються Кіт і Лиса. Вони починають співати, діти танцюють і підхоплюють приспів.
Пісня про Острів Розваг.
1. На острові пахне тортами.
Цукерки в алеях ростуть.
Розквітли бізе і помадки,
І вафлі розквітли, мабуть.
ПРИСПІВ:
На славному острові літо,
У нас не буває зими.
Щасливі безмежно ми діти,
Бо славимо лінощі ми.
2. Ростуть як гриби каруселі,
До гойдалок вказують путь.
Тут ігри цікаві й веселі.
Та іграшок безліч, мабуть.
ПРИСПІВ.
Кіт і Лиса розкланюються, всі їм аплодують.
ПІНОККІО: (Підходить до Першої дитини). Перепрошую, а можна з вами пограти?
ПЕРША ДИТИНА: Звичайно, можна. На, лови м'яча!
ПІНОККІО: (Ловить і відкидає). Скажіть, а ви тут завжди граєте?
ПЕРША ДИТИНА: Завжди. Принаймні, відтоді, коли я переїхав сюди жити. Тут немає, ні шкіл, ні вчителів, ані докучливих батьків, які вічно повчають! Не життя, а вічне свято!
ПІНОККІО: А коли йде дощ, або сніг, куди ви ховаєтесь?
ДРУГА ДИТИНА: Тут не буває ні дощу, ні снігу - тут завжди світить сонце! (Торкається Піноккіо). Ти квач! Доганяй мене!
ПІНОККІО: (Біжить за ним). Мені тут подобається! Тут так весело!
ДРУГА ДИТИНА: Ще б пак! Тут буває ще веселіше, коли приходить Губернатор і влаштовує такі цікаві й кумедні видовища!
ПІНОККІО: А коли це буде?
ДРУГА ДИТИНА: Скоро почнеться!
ТРЕТЯ ДИТИНА: (До Піноккіо). Хочеш пограти зі мною в розбійників?
ПІНОККІО: А як це?
ТРЕТЯ ДИТИНА: Ти вмієш битися?
ПІНОККІО: Авжеж, умію!
ТРЕТЯ ДИТИНА: Тоді тримай зброю!
Піноккіо і хлопчик починають битися на мечах, пересуваючись по сцені. Піноккіо то відступає, то перемагає. Нарешті, знесилені, вони складають зброю.
ПІНОККІО: А ви не знаєте, де тут можна поїсти?
ТРЕТЯ ДИТИНА: А он там повно всіляких тістечок, цукерок, печива, шоколаду...
ПІНОККІО: Що, і все тільки солодке?
ТРЕТЯ ДИТИНА: А ти не знав? На Острові Розваг вся їжа тільки солодка.
ПІНОККІО: (Підходить до тістечок). А скільки це коштує?
ПЕРША ДИТИНА: (Підходить також). Ніскільки! Тут усе дають безкоштовно. Бери і їж досхочу, скільки влізе!
ПІНОККІО: (Бере і їсть). Справді, чудовий Острів! Я ніколи не їв таких смачних цукерок!
ПЕРША ДИТИНА: Тому ми так любимо наш Острів.
ДРУГА ДИТИНА: І славимо нашого Губернатора!
СЦЕНА 9.
На сцені з'являється Губернатор з нагайкою в руці, що веде Віслючка. Всі починають вітати його, кидати вгору шапки тощо.
ТРЕТЯ ДИТИНА: Слава Губернатору Острова Розваг!
ДРУГА ДИТИНА: Губернатору Слава!
ПЕРША ДИТИНА: Ур-ра-а-а-а!
ПІНОККІО: Ур-р-р-р-ра-а-а!
Губернатор розкланюється на всі боки і робить знак тиші. Всі замовкають як по команді.
ГУБЕРНАТОР: Я бачу, ви всі чекаєте, коли почнеться наша вистава?
ВСІ: Чекаємо! Чекаємо!
ГУБЕРНАТОР: Але перед цим ми принесемо нашу жертву! Тягніть сюди книжки!
ПІНОККІО: (Питає у сусіда). А навіщо це?
ПЕРША ДИТИНА: Ми будемо палити їх у вогні. Це так весело!
ГУБЕРНАТОР: Давайте, несіть всі ці нудні підручники, у вогонь їх! І зошити туди ж! Тепер ніякі вчителі не будуть над вами знущатися!
Всі крім Піноккіо розбігаються і приносять книжки, скидають їх посеред сцени. Кіт і Лиса порядкують вогнище.
ПІНОККІО: Ой, це, здається мій Буквар! (Кидається за букварем, його перепиняють). Віддайте!
ДРУГА ДИТИНА: Ти що, куди ти? Не можна! Зараз запалять!
ГУБЕРНАТОР: (Голосно). Давайте сюди всі книжки! Навіщо забивати голови цими дурницями? Зараз ми розпалимо славне вогнище! Паліть ці огидні папірці і ставайте вільними! Наш острів – країна вільних дітей!
Книжки підпалюють. Можливо, це вмикають прикритий червоний софіт, на який скидають книжки.
ПІНОККІО: А навіщо їх палити?
ТРЕТЯ ДИТИНА: Це така традиція на Острові Розваг.
ПІНОККІО: А що таке традиція?
ПЕРША ДИТИНА: І з якого лісу ти вийшов?
ДРУГА ДИТИНА: Зразу видно, що дерев'яний!
ТРЕТЯ ДИТИНА: Традиція – це те, що всі роблять, так заведено.
ПІНОККІО: А я не хочу цього робити.
ПЕРША ДИТИНА: Та відпусти його, хай лізе у вогонь, краще горітиме.
Піноккіо відсахується. Всі танцюють довкола "вогнища".
ГУБЕРНАТОР: Ну як, зігрілися?
ВСІ: Авжеж!
ГУБЕРНАТОР: Тоді станьте ширшим колом і приготуйте ваші долоні для оплесків! Ми починаємо найкумеднішу і найдотепнішу виставу!
Всі стають колом.
ГУБЕРНАТОР: Ну ж бо! Привітайте нашого сьогоднішнього артиста!
Рідкісні оплески.
ГУБЕРНАТОР: Я не чую! Голосніше, покажіть, на що ви здатні!
Голосніші оплески.
ПІНОККІО: (Тихо, до сусіда). А що зараз буде?
ПЕРША ДИТИНА: Зараз будуть показувати різні трюки з віслюком.
ДРУГА ДИТИНА: Це так кумедно, от побачиш.
ПІНОККІО: Щось він якийсь сумний, цей віслючок...
ТРЕТЯ ДИТИНА: Нічого, як йому нагайку покажуть, то він нараз повеселішає.
Губернатор виводить Віслючка в центр кола, готує нагайку.
ГУБЕРНАТОР: А ну, алє-ап!
Віслючок стає на задні лапи.
ГУБЕРНАТОР: А тепер танцюй!
Віслючок починає танцювати.
ГУБЕРНАТОР: А тепер кружляй! Отак! Швидше, швидше! Ще швидше, тварюко!
ВІСЛЮК: І-а-і-а-і-а.
Віслючок кружляє і нарешті знеможений, падає. Всі сміються.
ПІНОККІО: (Тихо). Що це з ним? Йому погано?
ПЕРША ДИТИНА: Та прикидається, мабуть, нічого, він зараз встане.
Губернатор б'є його нагайкою.
ГУБЕРНАТОР: Вставай, ледацюго!
Віслючок підводиться.
ГУБЕРНАТОР: А тепер капловухий артист буде стрибати. Ну, вперед!
Віслюк перестрибує що-небудь. Всі знову сміються.
ГУБЕРНАТОР: А тепер наш парнокопитний покаже як він уміє перевертатися.
Віслючок починає перевертатися на підлозі, йому це не дуже вдається, бо заважають ратиці. Всі сміються з нього.
ДРУГА ДИТИНА: Ти поглянь тільки, який кумедний!
ПЕРША ДИТИНА: Минулого разу було не так весело, цей такий потішний!
ГУБЕРНАТОР: Ну як, сподобалось?
ВСІ: Так!
ГУБЕРНАТОР: То як, на сьогодні досить чи хочете ще забави?
ВСІ: Хочемо ще, ще, ще!
ВІСЛЮК: І-а-і-а-і-а-а-а!
ГУБЕРНАТОР: Але цей Віслючок уже видохся. Хто буде наступним?
Пауза, всі переглядаються поміж собою.
КІТ ПАЧО: А давайте цього, дерев'яного!
ЛИСА ЧІЧО: А то що, замішався тут, як полоник межи ложками!
ДРУГА ДИТИНА: Точно! Новенький – ладненький!
Всі починають обступати Піноккіо.
ПЕРША ДИТИНА: І вогонь йому не подобається!
ТРЕТЯ ДИТИНА: І традицій не визнає!
КІТ ПАЧО: Ловіть його!
ЛИСА ЧІЧО: Поки не втік!
ПІНОККІО: (Злякано задкує). Чого це ви?
ВСІ: (Скандують). Новенький-ладненький, новенький-ладненький!
Піноккіо хоче вирватися, але його не відпускають. Піноккіо кружать в танку, потім затуляють від глядача, одягають на нього костюм віслючка.
Потім всі розбігаються – посеред сцени залишається стояти Піноккіо-віслючок. Всі сміються.
ГУБЕРНАТОР: Ну що, шановна публіко, вільні громадяни Острова Розваг, продовжимо забаву?
ВСІ: Продовжимо, продовжимо!
ГУБЕРНАТОР: Ну давай, тварюко, походи на задніх лапках.
Віслюк-Піноккіо мотає головою "ні".
ГУБЕРНАТОР: Кажи, що роблять!
ПІНОККІО-ВІСЛЮК: І-а-і-а-і-а.
Піноккіо намагається втекти з поля, але Губернатор б'є його нагайкою.
Піноккіо відскакує. Публіка починає свистіти.
ГУБЕРНАТОР: Зараз я покажу тобі як слухатися. (Піднімає нагайку як бар'єр). А ну, стрибай. (Підштовхує Піноккіо, але він не стрибає, а просто переступає, публіка свистить, Губернатор піднімає нагайку вище). А ну, це ти вже точно не переступиш. Давай, працюй, вперта тварюко! (Піноккіо просто ниряє під нагайку). Цей ледацюга не хоче вас веселити! Він хоче зірвати нам забаву. Що заслуговує ледар?
КІТ ПАЧО: Камінь!
ВСІ: Каміння! Каміння!
Діти кидають у Піноккіо чим попало, він незграбно затуляється, один поцілює в ногу, він хапається за ногу і падає. Підходить Губернатор, показує нагайку.
ГУБЕРНАТОР: А ну вставай! Зараз він у нас затанцює! (Звертається до Кота і Лиси). Шановні музики, прошу, музику для цього артиста.
Вмикається музика. Піноккіо підводиться, але починає шкутильгати на одну ногу. Він робить пару незграбних кроків, нібито танцювальних. Всі сміються, потім свистять. Музика уривається.
ГУБЕРНАТОР: Шановна публіко, на сьогодні все. У зв'язку з раптовою травмою нового артиста подальша програма відміняється.
Діти розчаровано розходяться. Завіса повільно закривається.
СЦЕНА 10.
Піноккіо-Віслючок опиняється один на авансцені в колі світла. Він співає сумну пісню.
Пісня Піноккіо-Віслючка.
1. Сірий-сірий світ.
Сірий-сірий я.
І неначе фарби зникли.
Сірий-сірий сміх
Лине звіддаля.
Ви це чуєте? Чи звикли?
На сцені з одного боку з'являються і завмирають у тіні Фея та Медоро, загорнуті в плащі.
ФЕЯ: (Тихо). Медоро, ти бачиш, це ж він, Піноккіо.
МЕДОРО: Втрапив до рук цього живодера!
ФЕЯ: Мені так жаль цього бідолашного дерев'яного чоловічка!
Фея і Медоро підспівують приспів.
ПРИСПІВ:
Наче сірий птах крила розгорнув
Над сірою землею.
Сірий віслючок, бідний віслючок
З хлопчачою душею.
Знову співає сам Піноккіо.
2. Сіро за вікном,
Сіро на душі.
Світ сховався в сірі шати,
Як хотів би я
З цього світу враз
Сірий саван цей зірвати.
З іншого боку з'являється Губернатор.
ГУБЕРНАТОР: А, ось де ти сховався! (Піноккіо намагається втекти, але Губернатор хапає його). Ти куди? А ну стій! (Одягає на нього нашийника з мотузкою).
От бачиш, чого ти досяг своєю впертістю і лінню? Тепер ти взагалі ні на що не годишся. І що мені з тобою робити? Продати? Так хто ж таке нещастя купить? Хіба що зняти з тебе шкуру для барабану...
ПІНОККІО-ВІСЛЮЧОК: (Жалібно, пручаючись). І-а-і-а-і-а-і-а!
Підходить Фея з Медоро.
ФЕЯ: Перепрошую, пане, здається, ви хотіли продати цього віслючка?
ГУБЕРНАТОР: Так, пані, але це дуже цінний віслючок, і тому він дуже дорого коштує.
ФЕЯ: Скільки?
ГУБЕРНАТОР: П'ять золотих монет!
ФЕЯ: Медоро, дай цьому пану гроші і візьми віслючка.
Медоро передає гроші, Губернатор здивований, бере їх, пробує на зуб, дивиться на світло, потім залишає віслючка і відходить вбік, стає і перераховує.
ГУБЕРНАТОР: (Тихо). П'ять золотих за цього шульгу? Вона, напевно, божевільна, треба йти, поки вона не побачила, що він кульгавий...
(Заходить за куліси).
ФЕЯ: Здрастуй, Піноккіо, (пестить його по голівці) ти хочеш стати знову хлопчиком? (Піноккіо посилено киває головою). Добре. Медоро, допоможи мені, будь-ласка.
МЕДОРО: Охоче, пані.
Медоро накидає на нього свого плаща і загортає.
Фея танцює і проказує замовляння.
ФЕЯ: Арі-каратум-хатум- хіч-ча-а!
Вона знімає плащ, під ним – Піноккіо уже без костюма віслючка, він оглядає себе, потім радісно підстрибує вгору.
ПІНОККІО: І-а! Ой, я хотів сказати ур-р-р-ра-а-а! Фейо, я просто не можу виразити словами, який я вам вдячний! Ви такі добрі! Ви знову врятували мене. І тобі дякую, Медоро...
ФЕЯ: Добре, що ти недовго був віслючком, Піноккіо. Ще трохи, і навіть я нічого не могла поробити.
ПІНОККІО: І я б так і залишився вілюком?
ФЕЯ: Так... А ти міг би уникнути цього, якби відразу пішов додому. (Піноккіо схилив голову). І мене найбільше засмутило не те, що ти не послухався мене, а те, що ти зовсім забув про свого тата Джеппето. (Піноккіо ще більше схилив голову). Гаразд, я бачу, що ти щиро розкаявся. І потім ти жорстоко поплатився за свою необачність.
ПІНОККІО: А тепер я вже ніколи не зможу стати справжнім хлопчиком?
ФЕЯ: Я цього не казала. Але поки що ти ще нічого не зробив для того, щоб стати справжнім хлопчиком. Мені жаль тебе, але поки що я нічого не можу вдіяти. А ще більше мені жаль твого тата...
ПІНОККІО: Тата? А що з ним?
ФЕЯ: Ти хочеш дізнатися? Тоді пішли зі мною.
СЦЕНА 11.
(Фея та Піноккіо ідуть, завіса повільно розкривається. Тепер це море. Чути звуки моря, бурі. Обабіч сцени стоять Перехожі і дивляться на уявне море, там вдалині хитається маленький човник з людинкою). Твій тато дуже переживав за тебе, він шукав тебе повсюди. А потім йому розповіли, що ти поплив на якомусь кораблі...
ПЕРШИЙ ПЕРЕХОЖИЙ: Дивлюся, море розігралося не на жарт.
ДРУГИЙ ПЕРЕХОЖИЙ: Так, справді, шторм балів вісім.
ТРЕТІЙ ПЕРЕХОЖИЙ: Та які там вісім? Всі дев'ять, а буде десять, це я вам точно кажу.
ПЕРШИЙ ПЕРЕХОЖИЙ: А он бачите, якийсь чоловік у човнику...
ДРУГИЙ ПЕРЕХОЖИЙ: Божевільний, хто ж у таку бурю вирушає в море, ще й на такій шкаралупі!
ДРУГИЙ ПЕРЕХОЖИЙ: Бідолашний, як його хитає!
ПЕРШИЙ ПЕРЕХОЖИЙ: Так, просто чудо, що його ще не перевернуло...
ПІНОККІО: (До перехожих). Перепрошую, а ви не знаєте, хто там, у тому човні.
ТРЕТІЙ ПЕРЕХОЖИЙ: Та кажуть, це якийсь старий на ім'я Джепетто. Він розшукує свого сина, оце й вирушив у море в такий шторм..
ПІНОККІО: Так це ж мій тато! Тато! Я тут!
ФЕЯ: Він не чує тебе...
ПІНОККІО: Таточко, тримайся!
ПЕРШИЙ ПЕРЕХОЖИЙ: Ой, дивіться, бачите, он блиснуло у морі...
ДРУГИЙ ПЕРЕХОЖИЙ: Що це?
ТРЕТІЙ ПЕРЕХОЖИЙ: По-моєму, це акула...
ПЕРШИЙ ПЕРЕХОЖИЙ: О Боже! Не хотів би я опинитися на місці того чолов'яги...
ДРУГИЙ ПЕРЕХОЖИЙ: Це вже точно. Краще вже потонути, ніж потрапити в пащу акули.
ПІНОККІО: Тато, тримайся, я врятую тебе!
ПЕРШИЙ ПЕРЕХОЖИЙ: Куди ти, малюк? Ти загинеш!
Піноккіо розбігається і стрибає в уявне море. Перехожі починають співати. Протягом пісні на сцені Піноккіо бореться з хвилями, маленький човник перевертається, Акула поглиає маленьку людинку з човника. Потім Акула починає ганятися за Піноккіо.
Морська пісня.
Море, море, стогне море,
Чорні хмари сунуть низько.
Кораблями грає море,
Рідний берег так неблизько.
Близько смерть і чорний морок.
Дно морське до себе кличе.
Розгулялось синє море,
Знов майбутні жертви лічить.
ПРИСПІВ: (Співає Фея).
Та відступає ніч
І всі страхи тікають,
Як є хтось пліч-о-пліч,
Коли тебе чекають.
Десь там удалині,
На морі чи на суші,
І навіть уві сні
Нас кличуть рідні душі.
Піноккіо поглинає велика акула. Звук уривається, настає повний морок.
СЦЕНА 12.
За хвилину на порожній сцені – запалюється світло маленької свічки. У її світлі видно дві постаті – Джепетто та Піноккіо.
ДЖЕПЕТТО: Піноккіо? Невже це ти?
ПІНОККІО: Таточко!
(Вони кидаються в обійми одне одного, стискають, нарешті відпускають).
ДЖЕПЕТТО: Ти живий! Який я щасливий, що бачу тебе! Що можу обняти тебе!
ПІНОККІО: І я теж. Я так скучив за тобою, тато.
ДЖЕПЕТТО: Знаєш, ти мені дуже потрібен, малюк...
ПІНОККІО: І мені погано без тебе.
ДЖЕПЕТТО: Я так лаяв себе, що відпустив тебе самого, такого маленького і беззахисного в цей невідомий жорстокий світ, в якому стільки небезпек... Але як ти сюди потрапив?
ПІНОККІО: Я стояв на березі і побачив тебе у човнику, а тут буря, а потім акула – і я стрибнув у воду щоб врятувати тебе.
ДЖЕПЕТТО: (Знову обнімає його). Мій любий хлопчику, який ти в мене хоробрий і яке в тебе добре серце.
ПІНОККІО: Добре серце? Ти сказав, добре серце? Як у справжнього хлопчика?
ДЖЕПЕТТО: Я так думаю.
ПІНОККІО: Це чудово! Я зустрів одну Фею і вона казала, що якщо в мене буде справжнє серце, то вона перетворить мене на справжнього хлопчика...
ДЖЕПЕТТО: Ти знайомий з Феєю?
ПІНОККІО: Так, справжньою Феєю, вона двічі рятувала мене, вона дуже добра.
ДЖЕПЕТТО: Де ж ти був, хлопчику мій? Що з тобою трапилось?
ПІНОККІО: Ой, таточко, стільки всього! У мене було стільки пригод, я тобі все-все розповім... Тільки, може краще вдома...
ДЖЕПЕТТО: Вдома? Бідний малюк, боюся, ми більше ніколи не побачимо ні дому, ні землі, ні сонячного світла... Ми в пащі страшної акули...
ПІНОККІО: Але ж якщо ми сюди якось потрапили, то якось можемо і вибратися...
ДЖЕПЕТТО: Боюся, це неможливо, звідси не повертаються, синочку... Врятувати нас може тільки чудо.
ПІНОККІО: Давай спробуємо знайти вихід.
ДЖЕПЕТТО: Так ми можемо потрапити на акулині зуби, а це страшна смерть, малюк. Краще вже провести останні години тут. Прости мені, я хотів створити тебе на радість, а вийшло так, що на нещастя...
ПІНОККІО: Тату, не треба так казати. Я вірю, що ми врятуємося. Знаєш, у мене так було не раз – здається, все, кінець, а потім несподівано приходить допомога... Треба йти, тату.
ДЖЕПЕТТО: Але ж якщо ми навіть виберемося з акули, у нас же немає човна... Ми потонемо в морі.
ПІНОККІО: Ти забув, що я дерев'яний, я не тону, ти триматимешся за мене і разом ми випливемо.
ДЖЕПЕТТО: А ти знаєш, куди йти? Довкола – суцільна темрява.
ПІНОККІО: По-моєму, в цей бік. Хвиля принесла мене звідси. Пішли...
Піноккіо бере свічку і йде, Джепетто за ним.
З того боку, куди вони йдуть, з'являється промінь світла.
ПІНОККІО: (Радісно). От бачиш! Світло, ми йдемо правильно.
ДЖЕПЕТТО: Тільки будь дуже обережним, малюк.
Звідкись долинають звуки, схожі на гучне хропіння. Вони дослуховуються.
ПІНОККІО: Чуєш, здається, акула спить.
ДЖЕПЕТТО: (Тихо). Тоді тихіше, і ступай легенько. Головне, аби не розбудити її.
Просувають далі на світло, світло більшає, у світлі видні великі виступи.
ПІНОККІО: Ой, тут щось велике і гостре. Що це?
ДЖЕПЕТТО: Обережно, це зуби...
ПІНОККІО: Нічого собі, які здоровезні!
ДЖЕПЕТТО: От чорт...
ПІНОККІО: Що таке?
ДЖЕПЕТТО: Зачепився за зуб...
ПІНОККІО: Давай я тобі допоможу. (Відчіпляє одяг з зуба).
ДЖЕПЕТТО: Свічка! Свічка впала! Вона може обпекти акулу...
ПІНОККІО: Я вже бачу море, таточко, і небо!
Починаються коливання зубів і променя світла.
ПІНОККІО: Ой, що це?
ДЖЕПЕТТО: Здається, вона прокидається...
ПІНОККІО: Скоріше, таточку! Побігли!
Вони біжать на тлі коливання променя, затемнення.
Сцена освітлюється, така ж як і попередня – море.
ПІНОККІО: Ми на свободі! Ур-р-ра-а! Ми врятовані! Тату, де ти? Тату!
ДЖЕПЕТТО: (На відстані). Я тут...
ПІНОККІО: Тримайся за мене.
ДЖЕПЕТТО: Я боюся потопити тебе, я ж важкий, синку.
ПІНОККІО: Не бійся, тримайся, я бачу берег. Он там, бачиш?
ДЖЕПЕТТО: Бачу. ("Підпливає" до Піноккіо і тримається за нього).
ПІНОККІО: Він зовсім близько. Ще трішечки.
Морська пісня (продовження).
Море, море стогне море.
Диким плачем чайки плачуть.
Відчувають: близько горе,
Бо підступна в моря вдача.
Море, море, стогне море.
Жертву хочеш? Не піймаєш.
Ось і берег рідний видно,
Море, нас ти відпускаєш!
Можливо, повторюється і приспів.
СЦЕНА 13.
Піноккіо і Джепетто "вибираються на сушу" – візуально вибираються на авансцену.
ДЖЕПЕТТО: Боже, дякую тобі! Невже ми врятовані?
ПІНОККІО: Я ж казав, казав, а ти не вірив.
ДЖЕПЕТТО: Тоді скоріше додому... Шкода тільки, що вдома зараз і холодно і голодно – ані дров, ані шматка хліба...
ПІНОККІО: Як же я забув, тату! Ми ж тепер будемо багатими!
ДЖЕПЕТТО: Багатими? Ти жартуєш?
ПІНОККІО: Ні. Ходімо, я покажу тобі.
(Повертає в інший бік, по дорозі розповідає, завіса піднімається – за нею та сама галявина з деревом, де були зариті монети).
Розумієш, пан Директор лялькового театру дав мені п'ять золотих монет...
ДЖЕПЕТТО: Тобі? П'ять золотих? Як це?
ПІНОККІО: Це довга історія... А потім добрі люди, вірніше, звірі, розповіли мені, про чудове поле, де можна з цих монет виростити ціле грошове дерево... От і це поле...
ДЖЕПЕТТО: А де ж твоє дерево?
ПІНОККІО: Не знаю, чомусь не виросло... Нічого, ми можемо відкопати зариті монети. (Починає копати). Нічого не розумію, немає...
З'являється Цвіркун, іронічно спостерігає за Піноккіо.
ЦВІРКУН: Бідолашний Піноккіо. Кіт і Лиса обманули тебе. Це славнозвісні пройдисвіти і шахраї. Вони навмисно виманили тебе, а потім прийшли потай і вирили твої монетки...
ПІНОККІО: Неправда... Може, я просто переплутав місце, де їх заривав...
ЦВІРКУН: Ти переплутав не місце, ти переплутав друзів з ворогами. Кіт і Лиса все придумали про грошове дерево – аби забрати в тебе золоті. Це все казочки для легковірних і довірливих людей. Я бачив на власні очі, як вони викопували гроші.
ПІНОККІО: Це правда?
ДЖЕПЕТТО: Чарівні Цвіркуни завжди кажуть правду.
ПІНОККІО: Що ж я наробив? Я так хотів порадувати тебе...
ДЖЕПЕТТО: Нічого, мій маленький, ми пережили більше нещастя. Хіба це не дрібниці в порівнянні з буремним морем і страшною акулою?
Джепетто починає голосно кахикати.
ПІНОККІО: Що з тобою?
ДЖЕПЕТТО: Здається, я застудився в морі... А тут ще цей вітер...
ПІНОККІО: Зараз я проведу тебе додому, почекай, я тільки перемовлюся з Цвіркуном. (Підходить до Цвіркуна, відводить убік).
ПІНОККІО: Шановний пане Цвіркун, простіть мені, що я ображав вас...
ЦВІРКУН: Я не тримаю зла на тебе, Піноккіо.
ПІНОККІО: Я ганив ваші поради і постійно потрапляв у халепи... Але тепер я прошу поради. Що мені робити? Як роздобути трохи грошей? На їжу і на ліки татові...
ЦВІРКУН: Я відкрию тобі один простий секрет: тільки зароблені гроші приносять радість.
ПІНОККІО: Але як їх заробити?
ЦВІРКУН: А це вже ти маєш вирішити сам.
Чути кахикання Джепетто.
ПІНОККІО: Ходімо, тату, додому.
Піноккіо підтримує Джепетто, вони виходять за куліси, Цвіркун.
ЦВІРКУН: Як змінився Піноккіо! Я думаю, треба покликати Фею. Вона допоможе дерев'яному хлопчику! (Вибігає).
Завіса закривається.
ЕПІЛОГ.
На авансцену виходить Піноккіо.
ПІНОККІО: Коли тато Джепетто робив мене, то думав, що ми будемо мандрувати по містах і селах, співати і танцювати – і так заробляти собі на хліб. Але тато хворий. Я ж можу спробувати сам. Адже татові так потрібні їжа, ліки і теплий одяг...
Він починає співати і танцювати.
Поступово довкола збираються люди – четверо Перехожих, Кіт і Лиса.
Згодом, загорнута в плащі з'Являється Фея з Цвіркуном, що залишаються стояти в тіні.
Пісня Піноккіо.
Я ходи-,
Я ходив по всіх усюдах,
Побува-
Побував в краях далеких.
Та додо-
Та додому повернувся,
Як верта-
Як вертаються лелеки.
І стою
я на площі серед міста.
Вам пісні
найзабавніші співаю.
Не минай-
те ви кумедного артиста.
Не минай-
те, люди добрі, вас благаю.
Розпові-
Роповім вам про незнане.
Про любо-
Про любов і про розлуку.
Не прохо-
Не проходьте, люди добрі,
Прожену,
Прожену я вашу скуку.
ПУБЛІКА: Браво! Біс! Чудова пісня!
Публіка аплодує Піноккіо. Він розкланюється, знімає свого ковпачка і обходить публіку, але всі відвертаються і швидко розбігаються. Піноккіо, що ледь не плаче, зупиняється сам посеред сцени. Тоді ззаду підходить Фея, загорнута у плащ, кладе в його капелюшок монету і теж хутко щезає. Піноккіо розглядає монету, всміхається, повертається до того, хто її кинув, але вже нікого не бачить.
ПІНОККІО: Тепер я можу купити... А що я можу купити? Треба піти на ринок...
Піноккіо повертається назад, а Перехожі вже утворили довкола "Ринок", Піноккіо обходить його з затиснутою монетою.
ПЕРШИЙ ПРОДАВЕЦЬ: (Продавець тістечок). Тістечка, тістечка, тістечка, солодкі, запашні, апетитні... Всього за одну монету!
Піноккіо проходить, зітхає і йде далі.
ДРУГИЙ ПРОДАВЕЦЬ: Цукерки, цукерки, цукерки, шоколадні, карамелі, пряники медові, пастила... Всього за одну монету...
Піноккіо розглядає, зітхає і йде далі.
ТРЕТІЙ ПРОДАВЕЦЬ: Іграшки, іграшки, іграшки. М'ячики, солдатики, коники з візочками... Всього за одну монету...
Піноккіо зітхає і йде далі. В кінці стоять Кіт і Лиса в темних окулярах з купою одягу. Кіт тримає куртку Джепетто.
КІТ ПАЧО: Тільки у нас!
ЛИСА ЧІЧО: Останній вереск моди!
КІТ ПАЧО: О, це вам дуже личить! І ваш розмір! (Надягає на Піноккіо якийсь одяг).
ЛИСА ЧІЧО: А це просто, як на вас шите! (Теж накидає на нього щось із одягу).
ПІНОККІО: (Помічає татову куртку, скидає з себе накинутий одяг і хапає куртку). Це ж татова куртка! Скільки коштує.
КІТ ПАЧО: Як для вас – всього за одну монету.
Піноккіо віддає монету, хапає куртку і біжить підстрибуючи геть.
Завіса опускається. Піноккіо вибігає на авансцену.
ПІНОККІО: Оце тепер тато зрадіє, як побачить свою куртку! Тепер він більше не буде мерзнути на вулиці й не буде хворіти!
З іншого боку виринає Фея, вона проходить повз, змахнувши плащем. Піноккіо перестає бути лялькою і стає хлопчиком, але він не помічає цього.
Завіса розсувається. Перед нами – кімнатка Джепетто з першої сцени. Джепетто лежить і кахикає. У двері вбігає Піноккіо.
ПІНОККІО: Тату, таточку, поглянь, що я тобі приніс! (Показує куртку). Твоя куртка! Я заробив гроші і викупив її!
ДЖЕПЕТТО: (Здивований). Тато? Ти кажеш тато? Але хто ти, хлопчику?
ПІНОККІО: Що з тобою? Ти не пізнаєш мене? Це ж я, Піноккіо!
ДЖЕПЕТТО: Але ж Піноккіо – був лялькою, а ти – живий хлопчик!
ПІНОККІО: (Оглядає здивовано свої руки, ноги). Справді, я живий справжній хлопчик!
ДЖЕПЕТТО: Сталося чудо! Дай, я обніму тебе!
ПІНОККІО: Я хлопчик! Ур-ра-а! Я найщасливіший хлопчик на світі!
ДЖЕПЕТТО: Це, напевно, Фея перетворила тебе.
ПІНОККІО: Так, це Фея зробила, вона обіцяла, що колись я стану справжнім хлопчиком.
З'являється Фея і Цвіркун.
ФЕЯ: Ні, Піноккіо. Хоч я страшенно люблю всілякі дива і перетворення, але це чудо зробив ти сам.
ЦВІРКУН: В тобі народилося маленьке живе серце і воно перетворило дерево на живе тіло.
ФЕЯ: В кожній людині живе маленьке чудо, про яке не кожен здогадується. І ім'я йому – серце.
ЦВІРКУН: Отак і закінчилася ця казка. Казка про дерев'яного хлопчика Піноккіо. А почалася нова, казка про справжнього хлопчика. Але цю ви вже придумаєте самі і розкажете мені якось іншим разом. А то ж не все мені розказувати, іноді й послухати чогось хочеться... А сьогодні ми з вами прощаємось...
Фінальна пісня.
Є світ, що створено із див,
У нім живуть незвичні люди.
І хто хоч раз туди забрів,
Уже ніколи не забуде
Ні звуку шерхоту куліс,
Ні рампи таємниче світло.
Там стільки сміху й стільки сліз...
Театр - наймення цього світу.
ЗАВІСА.
Неда Неждана.
УГОДА З АНГЕЛОМ.
Фарс-фантасмагорія на дві дії.
ДІЙОВІ ОСОБИ:
ДЕН, Денис Олександрович Вовк – 30-35 років – клоун і липовий страховий агент.
ЛІКА, Анжеліка – його громадянська жінка, трохи молодша – юрист.
ЛЮБОВ Серафимівна, теща Дена - екстремальна жінка-танк, близько 50 років.
НОРА - Елеонора - клієнтка 1 – симпатична, але недорікувата особа, "33 нещастя".
АННА-Марія, клієнтка 2 – екзальтована блондинка років 35-40.
ДІВЧИНА-АНГЕЛ – вона ж музикант, вона ж психолог, вона ж медсестра, вона ж адвокат.
ШЕФ, Артур Вікторович, директор фірми "Шоу", він же ЗАЄЦЬ – близько 40-45 років.
ПАНЬКО Микола Федорович - капітан міліції, коханець тещі Дена – близько 50 років.
ГОЛОС 1, ГОЛОС 2 - голоси по телефону.
ПРОЛОГ.
Вечірнє місто. Міст через річку, такий собі місточок, півколом, з ліхтариком. Біля входу на нього сидить Д і в ч и н а, гарненька, але скромно вдягнена, і грає на якомусь музичному інструменті (скрипці, гітарі, сопілці ...). Біля неї – капелюх із грошима. Іде чоловік - Д е н . У нього в руках троянда. Він зупиняється трохи на віддалі, слухає, дивлячись на Дівчину. Потім кладе замість грошей троянду. Вона відкладає інструмент, всміхається, бере квітку. Ден не проти познайомитись, але з іншого боку входить його жінка Л і к а, помічає чоловіка, кидає ревнивий погляд і гукає.
ЛІКА. Ден! Я тут!
ДЕНИС. Іду! (Зітхає і йде до жінки, ледь цілує її в щічку). Привіт.
ЛІКА. Привіт. Ми ж запізнюємось! Чому ти так довго?
ДЕНИС (буркає). Важливий клієнт був...
ЛІКА (з підозрою дивиться на Дівчину). Ясно. А що, квіти ти так і не купив?
ДЕНИС. Ні. По дорозі купимо.
ЛІКА. І де ти їх купиш? Там уже все зачинено.
ДЕНИС. Значить, переб'ються. Ходімо, ми ж запізнюємось.
Денис бере жінку під руку й веде, майже на виході крадькома дивиться на дівчину, вона всміхається співчутливо-іронічно. Він рішуче прямує далі.
СЦЕНА 1.
Міст через річку, але вранці. Повз міст з різних боків назустріч одна одній поспішають дві жінки – Ліка і Нора. Раптом на голову Норі падає щось маленьке, а нагорі каркає. Нора скрикує і хапається за голову. Це "щось" від пташки.
НОРА (до Ліки). Перепрошую, ви не подивитесь, що у мене тут на голові?
ЛІКА (розглядає, принюхується). Здається, це... воно.
НОРА (зітхає). Воно і є? (Ліка киває "так", Нора сумно). От як завжди. І чому все на зло!
ЛІКА. Може, дати вам вологі серветки? У мене є ароматизовані.
НОРА. Давайте. Дякую. (Бере серветку, витирається не дуже вдало, розмазує).
ЛІКА. Давайте допоможу. (Витирає).
НОРА. Дякую. (Дивиться вгору). І чому вона вибрала саме мене?
ЛІКА. Знаєте, кажуть, це до грошей. Може, пощастить із фінансами.
НОРА. На мені справджуються лише погані прикмети. Це ще квіточки.
ЛІКА. Специфічні у вас квіточки, а що ж ви тоді називаєте ягідками?
НОРА. Цеглу.
ЛІКА. Що?
НОРА. Вчора у мене біля скроні просвистіла цегла. Ледь не вбила.
ЛІКА (після паузи). Жах... І хто ж її кинув?
НОРА. Сподіваюсь, ніхто. Просто собі впало.
ЛІКА (іронічно). Святий дух кинув?
НОРА. Та ні, дім старий, з балкона впало. Зі мною таке часто трапляється, я вже звикла.
ЛІКА (ховає серветки). Що, весь час цегла падає?
НОРА. Не тільки цегла. То машина наїжджала. Раз десять. А то було – планка упала.
Мама мене називала 33-е нещастя. А в школі поганяло було – Норка-непруха. Може, мені застрахуватися? Але чи є страховка від цегли? Чи від планки?
ЛІКА. Я в цьому не фахівець. Але у мене чоловік страховик – він може знати.
НОРА. Ой, справді? А ви б не могли мене познайомити з ним? Будь ласка! А то боюсь, що з моїм щастям мені трапиться якийсь шахрай замість страхового агента і обчистить до нитки. А ви людина порядна, зразу видно. З вашою рекомендацією - то більш надійно.
ЛІКА. Я взагалі-то на роботу йду...
НОРА. Будь ласка. Вам теж вигода. Я чула: страхові агентства за кожного клієнта воюють.
ЛІКА. Ну, гаразд. Я зателефоную - може, він ще вдома... (Набирає номер телефону).
НОРА. Дякую! Може, ця пташка таки добрий знак - я зустріла вас! (Ідуть разом зі сцени.)
СЦЕНА 2.
Оселя Дена і Ліки. Незаможно, але сучасно, стильно. Ден удома, збирає сумку – там перука, грим, маска зайця. Чути, як відчиняють замок. Ден різко ховає все в сумку, сумку в коробку, а ту – ховає, наприклад, під ліжко і завішує чимось (можуть бути варіанти).
ЛІКА (входить). Знайомтесь, Денис Олександрович. А це потенційна клієнтка...
НОРА (подає руку, Ден бере її, але не цілує). Елеонора. Але для вас можна просто Нора.
ЛІКА (льодяним тоном). Денис Олександрович теж їде на роботу, тому може приділити вам зовсім трохи часу... (Дену). Елеонора хотіла проконсультуватися з приводу страховки.
ДЕН. Так... І що ви хотіли застрахувати? Машину, дім, життя?
НОРА. Ой, я ще не знаю. Краще все.
ДЕН. Все – надто абстрактно і дуже дорого.
НОРА. А-а, якщо дорого... Розкажіть, що у вас є, а я виберу...
ЛІКА (втрачає терпіння). Може, ви під'їдете в офіс і на місці розберетесь?
ДЕН. Я зараз не в офіс, а в одну фірму. Я можу розповісти, які є страховки...
ЛІКА. Тоді я пішла. Я не можу так довго чекати. Бувай, любий, тільки стеж за часом.
ДЕН. Добре, я тебе проведу. (Виходять. Ляскають двері. Чути гуркіт. Він повертається. Нора лежить на підлозі, впала разом із табуретом.) Що сталось? (Подає руку).
НОРА (встає). Я гойдалась, а воно чомусь упало. Які у вас стільці падучі!
ДЕН. Це не крісло-качалка. (Ставить стілець на місце). Отже, найпоширеніша страховка – "автоцивілка". У вас є машина?
НОРА. Ой, ні, що ви. Я не самогубця. З моїм щастям я б розбилась у перший же день.
ДЕН. Це страховка відповідальності перед третіми особами.
НОРА. Тим більше. Я б в'їхала в зад президента чи прем'єр-міністра.
ДЕН. Ви маєте на увазі зад авто?
НОРА. А що, такий зад, звичайний, ви не страхуєте?
ДЕН. Чому? Страхуємо. І інші органи теж... Але краще оптом – можна просто життя?
НОРА. А хіба можна жити вічно?
ДЕН. Ні, це значить, хтось отримає страховку, коли ви помрете.
НОРА. Щоб я платила гроші за те, щоб хтось нагрівся на моїй смерті? Не дочекаєтесь!
ДЕН. Чудово, життя відпадає. А здоров'я? Є медичні страховки. Закордон і просто.
НОРА. Оце те, що треба. Тільки... Боюсь спокуси. А раптом мені захочеться собі щось зламати, чи порізати, щоб отримати страховку? І я не розрахую свої сили?
ДЕН. Все одно, страховку отримують медики.
НОРА. Що? Я буду платити, страждати, а ці упирі - наживатися на моєму нещасті? Ні!
ДЕН. Так, тоді називайте самі, від чого ви страхуєтесь і до побачення. Я поспішаю.
НОРА. Від нещасного кохання!
ДЕН. Це для того нещасного, хто в вас закохається?
НОРА. Ні, для мене. От раптом я закохаюсь у вас...
ДЕН. Оце – ні. Якби можна було страхуватися від кохання, агентства б розорилися.
НОРА. Ну, добре. А є така страховка, щоб отримала сама людина, а не хтось десь колись.
ДЕН. Є. Від повені, цунамі, пожежі, землетрусу, від пограбування, нападу бандитів...
НОРА (перебиває). А від морального пограбування?
ДЕН. Це як?
НОРА. Ну, якщо хочуть вкрасти мою дівочу цноту...
ДЕН. Ну, якщо ви можете довести, що вона була у вас в наявності на момент страхування і підключити до неї сигналізацію...
НОРА. Ні, сигналізацію не треба. Обійдемось нападом бандитів. То що, підпишемо зараз?
ДЕН. Зараз? Може, ви ще подумаєте? Подивитесь ціни в інших агентствах...
НОРА. Ні-ні, я згодна. Чи треба їхати в офіс?
ДЕН (явно уникає походу в офіс). Ні, в офіс не треба. Я ж казав, що їду не туди.
НОРА. Нічого, ви розкажете, як туди їхати, і я вас почекаю.
ДЕН. Я не знаю, коли повернусь.
НОРА. Я прийду завтра. Чи післязавтра.
ДЕН (приречено). Гаразд, давайте підпишемо зараз. (Вписує). Розпишіться тут і тут.
НОРА (розписується). І який перший внесок?
ДЕН (замислено). Давайте п'ятдесят.
НОРА (дає гроші). Кров'ю розписуватися не будемо? Ні? (Пауза). Це був жарт.
ДЕН. Я здогадався. Якщо це все – то нагадаю, що я поспішаю...
НОРА. Так-так, я іду. Але я не прощаюсь (Ден напружився) – я кажу "до побачення".
Нора йде. Ден тільки-но дістає зі схованки сумку, перевіряє черевики – великого розміру, клоунські. У двері знову дзвонять і він ховає сумку, але забуває про черевики. Це ЛЮБОВ.
ЛЮБОВ. О, ти ще вдома? Чудово!
ДЕН. Так, ви щось хотіли, Любов Серафимівно? Бо я поспішаю...
ЛЮБОВ. А Ліка вже годину як на роботі. Працює як бджілка. Не те що деякі...
ДЕН. Я вже вибігаю... А ви знову за сіллю?
ЛЮБОВ. Ні. Я за цукром. У мене закінчився.
ДЕН. Зараз відсиплю.
Він щоб прикрити черевики нібито випадково скидає на них куртку, виходить. Теща піднімає куртку і помічає великі черевики, з подивом розглядає. З'являється Ден.
ДЕН. Стільки досить?
ЛЮБОВ. Так, дякую... А чиї це черевики? Твої?
ДЕН. Можна сказати і так...
ЛЮБОВ. Боже мій, що у тебе з ногами? Вони так розбухли?
ДЕН. Та ні, це для одного друга...
ЛЮБОВ. Ого! У тебе є такий великий друг? Чому ти ніколи нас не знайомив із ним?
ДЕН. Тобто, не зовсім для друга... Він ходить в експедиції... полює за сніговою людиною. Вони хочуть його відловити, а потім... не везти ж його голого-босого.
ЛЮБОВ. Снігова людина? Та що ти кажеш? А звідки вони знають його розмір ноги?
ДЕН. Це елементарно. Він же лишає сліди – їх поміряли. А я маю знайомого чоботаря...
ЛЮБОВ. Ой, а коли його привезуть, ти мені покажеш?
ДЕН. Оце не обіцяю. По-перше, його триматимуть у науково-дослідницькому інституті, в спеціальній засекреченій лабораторії... До того ж він може виявитися агресивним...
ЛЮБОВ. Все одно, це ж цікаво. Я люблю паранормальні явища.
ДЕН. Гаразд, якщо його привезуть, я спробую домовитись, але зараз я запізнююсь.
ЛЮБОВ. Добре-добре, я вже йду.
Теща виходить. Він ховає черевики і теж іде. Затемнення.
СЦЕНА 3.
Міст через річку. Ближче до вечора. Ден іде поблизу мосту і чує жіночі крики. Нора біжить у розірваній блузці і кричить. За нею може гнатися чоловік у масці, який, помітивши стороннього, розвертається.
НОРА. Рятуйте! Люди! (Наштовхується на Дена.) Допоможіть! За мною женуться!
ДЕН. Заспокойтесь. Що сталося? Хто женеться?
НОРА. Не знаю. Якийсь бандит у масці. Я боюсь!
ДЕН. Не бійтесь. Я з вами. (Оглядається). Тут більше нікого немає.
НОРА. Точно? (Оглядається, на Дена). Це ви? Яке щастя, що це ви! Мій страховий агент!
ДЕН. Ви Елеонора?
НОРА. Для вас просто Нора. Тепер – ви мій рятівник!
ДЕН. Та я нічого не робив...
НОРА. Але зробите!
ДЕН. Ви хочете, щоб я бився з вашим бандитом? Перепрошую, але це не мій профіль...
НОРА. Ні, ви засвідчите, що на мене напав бандит. І я одержу страховку.
ДЕН. Стривайте, чого він від вас хотів, цей чоловік?
НОРА. Я думаю, що найдорожчого...
ДЕН. Гаманець? (Та киває "ні"). Діаманти? (знову "ні".) Невже кредитну картку?
НОРА. Ні, мою честь...
ДЕН. Тепер я розумію, чого він так швидко втік. (Її нерозуміючий погляд). Побачив мене.
НОРА. Напевне. То що, може, ми зараз під'їдемо в офіс? І оформимо видачу страховки?
ДЕН. В офіс? Це займе якийсь час... Стривайте, і як же ви в такому вигляді?
НОРА (помічає розірване, прикриває). О, Боже. Справді. Що ж мені робити? (Схлипує).
ДЕН. Давайте, я вам дам свого піджака. (Вона одягає його).
НОРА. Дякую. Ой, а дзеркальця у вас випадково немає?
ДЕН. Є, але я б вам не радив у нього дивитися... До речі, замість дзеркала є річка.
НОРА (бачить бруд на відображенні в річці). О, Боже! А вологих серветок у вас немає?
ДЕН. Немає. Є волога річка.
НОРА. Ой, ні. З моїм щастям я шубовсну в воду. А мені ж ще їхати в офіс...
ДЕН. Давайте краще підемо до мене додому, ви вмиєтесь, прийдете до тями, заспокоїтесь.
НОРА. Боже, вас послало мені небо! Я не знаю, як і дякувати...
ДЕН (на виході). Що послало, це точно, і дуже далеко... (Ідуть разом зі сцени.)
СЦЕНА 4.
Ден приводить клієнтку додому.
ДЕН. Проходьте у ванну, вмийтесь, а я зараз щось пошукаю перевдягнутися.
НОРА. Дякую... (Знімає піджак). Ми можемо перейти на ти. Після такої пригоди, хіба ні?
ДЕН. Ось, тримайте піджака.
НОРА. Ой, нічого, що я така?... В негліже?
ДЕН. Нічого, я не дивлюсь.
НОРА. Нічого-нічого, можете дивитись, ви ж рятівник – вам можна... А жінка не прийде?
ДЕН. Вона прийде не раніш, як за годину. Я піду підшукаю вам якусь майку. (Виходить.)
Нора наспівує пісеньку. Чути шум води. Двері риплять, з'являється Ліка. Вона якась втаємничена, піднесена. Ставить свічку в підсвічник, починає наспівувати пісеньку. Тут з'являється Нора з рушником на голові і рушником замість кофтинки. Свічка падає.
НОРА. Ой, це ви? А ми вас не чекали так рано...
ЛІКА. Що ви тут робите?
НОРА. Я – Нора, хіба ви мене не впізнали?
ЛІКА. Впізнала. Що ви тут робите в такому вигляді?
НОРА. Я от... змивала косметику. Це нічого, що я позичила ваш рушник? Навіть два?
ЛІКА. Це так ви віддячили за мою допомогу?
НОРА. Ну, гаразд, я можу зняти... (Знімає обидва, лишається в білизні).
ЛІКА. Ну, знаєте, це вже зовсім нахабство...
НОРА. Так чим ви не задоволені більше? Що я вдягнула рушник чи зняла?
ДЕН (входячи). Я знайшов для тебе майку... Ой, я не помітив, як ти прийшла. Привіт.
ЛІКА. Привіт. Так, мій рушник, моя майка, що далі... мій чоловік?
ДЕН. Лік, ти не так зрозуміла...
ЛІКА. Що тут можна розуміти? З ванни виходить напівгола дівиця, а ти виходиш із спальні і подаєш їй одяг. До речі, мій. Може, ти скажеш, що це умови страховки?
ДЕН. Ти майже вгадала. Це все через страховку...
ЛІКА. Так, не роби з мене ідіотку.
ДЕН. Між нами нічого не було. Слово честі.
ЛІКА. Може й не було, може, ви тільки збирались. Мені все одно.
НОРА. Перепрошую, а можна, я вдягнусь? (Тягнеться за майкою, Ліка її не дає.)
ЛІКА. В мою майку? Нізащо! Я не хочу, щоб мої речі носили якісь шльондри. Геть!
НОРА. Я не шльондра! Я потерпіла. І я не можу піти в такому вигляді!
ЛІКА. І де ж твій одяг?
НОРА. Мою блузку порвав маніяк!
ЛІКА (Ден). Виявляється, ти ще й маніяк? Чудово. Як багато нового я про тебе дізналась!
ДЕН. Лік, ну що ти несеш? Який із мене маніяк?
ЛІКА. Якщо чесно, то на сексуального маніяка ти явно не тягнеш. Темперамент не той.
ДЕН. Припини. Ти сама привела її на мою голову. Я тебе не просив!
ЛІКА. Вибач, я привела її, як ти кажеш, на голову, а не на інше місце.
НОРА. Перепрошую, може, я одягну, хоча б свою блузку?
Ден кидає їй блузку. Вона намагається стулити розірване, але виходить кумедно.
ДЕН. Я тебе прошу: заспокойся і послухай мене.
ЛІКА (спостерігаючи за нею). Судячи по блузці, ти був в ударі! Яка шалена пристрасть!
ДЕН. Не накручуй сама себе. Зараз вона піде, і ми про все поговоримо.
ЛІКА. Так, знаєш що? Зараз вона піде, і ти разом із нею.
НОРА. Ні, я не піду в такому вигляді.
ЛІКА. Тоді піду я.
ДЕН. Зачекай! (Ден хапає футболку, дає Норі.) Все, одягайся і виходь від гріха подалі...
НОРА. Я не піду, поки мені не виплатять мою компенсацію.
ЛІКА. А, так вона таки шльондра? Ти зняв її за гроші?
НОРА. Я не шльондра!
ЛІКА. До речі, на шльондру вона не тягне. Міг би знайти кращу...
НОРА. Це я не тягну на шльондру? Подивись на себе! Теж мені королева Марго!
ЛІКА. Вона сміє ображати мене в моєму ж домі!
ДЕН. Взагалі-то вона назвала тебе королевою...
ЛІКА. Так ти з нею заодно?
НОРА. Я сказала з іронією. На королеву ти, звісно, не тягнеш.
ДЕН (Норі). Якщо ти не заберешся звідси негайно, я точно стану маніяком!
НОРА (ховається від нього за Ліку). Він мені погрожував, ви свідок! Це ще один напад! Я маю отримати подвійну компенсацію, за два напади!
ДЕН (Ліці). Бачиш, до чого довела твоя нерозбірливість у знайомствах! (Іде в спальню).
ЛІКА. Моя? Це твоя нерозбірливість, а моя довірливість! І, будь ласка, звільни мене від ваших фінансових розборів! (Норі). Та відчепіться від мене врешті-решт!
Ден приносить якісь гроші, дає їй і виставляє за двері. Захлопує двері і повертається.
ДЕН. Ліко, ти розумієш, що це схоже на водевіль?
ЛІКА. Схоже. Тільки артист із тебе ніякий, фальшивий.
ДЕН. Я не граю, а кажу правду: я застрахував її від нападу бандитів. А тут на неї дійсно напали під мостом, я йшов повз, почув крики і допоміг їй прийти до тями. От і все.
ЛІКА. Просто добрий самаритянин! І навіщо ти тягнув її додому, а не в міліцію, чи в офіс?
ДЕН. Ну, тому що... сюди ближче.
ЛІКА. От ти сам себе послухай. Розумієш, що так не буває?
ДЕН. Чому ти мені не віриш?
ЛІКА. Тому що це абсурд! З мене досить цієї байди. Можеш іти слідом за своєю пасією.
ДЕН. Вона не моя пасія, і я нікуди не піду.
ЛІКА. Тоді піду я. Тому що лишатися з тобою під одним дахом мені огидно.
ДЕН. Мені набридло виправдовуватися в тому, чого я не робив. Або ти віриш мені, або...
ЛІКА. Ні.
ДЕН. Ти робиш помилку.
ЛІКА. Я зробила її значно раніше. Жодна добра справа не лишається безкарною.
ДЕН. От і я про те саме...
Ліка мовчки збирається і виходить. Ден не зупиняє її. Ляскають двері.
СЦЕНА 5.
Ден на самоті блукає по кімнаті, починає і кидає справи, дістає пляшку – щоб випити з горя, але не встигає. Дзвонить телефон – це клієнтка (може бути присутня "живцем").
ДЕН. Алло.
АННА. Доброго дня. Я Анна-Марія Чмих. Мені потрібен Денис Вовк.
ДЕН. Слухаю вас.
АННА. Мені рекомендував вас Артур Вікторович. Я з приводу замовлення.
ДЕН. То що у вас, день народження, корпоратив? Може, у вас ювілей?
АННА. Ювілей у мене? З чого ви взяли? У мене немає.
ДЕН. А що є?
АННА. У кого?
ДЕН. У вас?
АННА. У мене нічого.
ДЕН (закипає). Поясніть, навіщо ви мені дзвоните, якщо у вас немає свята?
АННА. У мене немає, але є у доньки. День народження. 4 рочки.
ДЕН. Так чому ж ви зразу не сказали?
АННА. А ви у мене цього не питали.
ДЕН (довге зітхання). Добре, у вас є побажання до програми?
АННА. Є. Костюм якогось милого звіра. І щоб було весело і "комільфо".
ДЕН. Комільфо – це як?
АННА. Комільфо – це просто комільфо. Я не знаю як пояснити. Подивіться в словнику.
ДЕН (ще довше зітхання). Ясно. І коли приходити?
АННА. Ну, на день народження. Десь годині о 7-й.
ДЕН (втрачаючи терпіння). А коли у неї день народження?
АННА. Як завжди. День народження - один і той самий день. Це Пасха бува по-різному.
ДЕН. І який, який це день?!
АННА. Я не знаю, який. Може, сонячний, може дощ. Я не дивилася прогнозу...
ДЕН. Дата! Яка дата!
АННА. А, дата! Так би зразу і сказали... Дата чого?
ДЕН (ледь не плаче). Дня народження доньки!
АННА. А-а-а. 7 число. Цього місяця. Тобто, завтра. Адреса: Гоголівська, 17.
ДЕН. Чудово: ми майже сусіди. Скажіть іще, яка у вас квартира?
АННА. Квартира? А вам для чого?
ДЕН. Як це для чого? Ну, я ж маю знати, куди я йду!
АННА. А-а-а. Зрозуміло. Трикімнатна, 80 кв. метрів. Дві лоджії. Після ремонту...
ДЕН. Номер! Номер квартири!
АННА. Так би зразу і сказали. Що ж ви мене плутаєте? Номер 16. А що?
ДЕН. Нічого, все нормально. І який телефон?
АННА. Мій?
ДЕН. Свій я знаю.
АННА. Радіотелефон, кнопковий. Панасонік. Є ще старий апарат, із диском...
ДЕН. У вас специфічне почуття гумору. Оригінальне.
АННА. Та що ви, я не люблю жартів, я їх не розумію. Так ви артист чи ні?
ДЕН. Ні, я іграшка! (Кидає трубку.) Боже, яка дурнувата!
Знову повертається до пляшки, але випити не встигає – новий дзвінок. Він не бере трубку. Телефон дзвонить довго. Нарешті він бере трубку з ледь стримуваною люттю.
ДЕН. Алло! Ви, часом, не білявка?
ШЕФ. Сам ти білявка! Це я, не пізнав?
ДЕН. Тепер пізнав. Перепрошую, я думав, це одна дамочка...
ШЕФ. Як ти розмовляєш із клієнтами, йолоп? Це була жінка банкіра!
ДЕН. А ти з нею спілкувався? У неї ж одне гальмо ручне, одне ніжне і ще отут во третє!
ШЕФ. Я не бачу, де третє.
ДЕН. Твоє щастя, що не бачиш. Вона мене просто дістала...
ШЕФ. Це ти дістав. Це супер-пупер-віп-клієнтка. Ще один вибрик, і ти безробітний. Ясно?
ДЕН. Ну, можу я раз у житті зірватися? У мене тут усе шкереберть: Ліка пішла...
ШЕФ. Що, вона таки дізналась, що ти граєш зайчиків?
ДЕН. Хвалити Бога, ні... Просто приревнувала і на рівному місці!
ШЕФ. Так, розбирайся сам зі своїми бабами. Хоч на рівному місці, хоч на горбатому. Слухай сюди. Зараз ця жінка прийде до тебе, щоб занести подарунок для дочки...
ДЕН. Ні! Тільки не зараз! Якщо зайде Ліка...
ШЕФ. Ти що, боїшся власної баби? Ну ти даєш... І ти ж казав, що вона пішла, не дрейф.
ДЕН. Ти ж знаєш, що вона нічого не знає...
ШЕФ. Так, старий, ти мене дістав зі своєю конспірацією. Зараз ти приймаєш клієнтку по вищому розряду, або я розказую все твоїй благовірній, який ти у нас пречудовий клоун.
ДЕН. Ти ж давав мені слово, що не скажеш...
ШЕФ. Не скажу, якщо ти візьмешся за розум. Це наш шанс, ясно?
ДЕН. Ясно.
ШЕФ. А за ці вибрики з тебе штраф і пляшка. Все, бувай.
Ден кидає трубку. Іде знову до пляшки, зупиняється. Ставить на місце. Дзвінок у двері.
СЦЕНА 6.
ДЕН (відчиняє, вводить Анну-Марію з пакетом-подарунком.) Прошу, проходьте.
АННА. Я Анна-Марія. .
ДЕН. Зрозуміло. А я Денис. Будете щось пити? Чай, каву?
АННА. Ні-ні, не варто. Я хочу зробити казкове свято для дитини. Але моя Аліса така вразлива! Нещодавно пішли в ляльковий театр "Вовк і семеро козенят" - такий тріллер. Там так не комільфо. Вона розплакалась!
ДЕН. Так, бідні козенята...
АННА. Ні, бідний вовк – йому розрізали живіт просто на сцені! Який жах!
ДЕН. Не бійтесь, клоун – це зовсім не страшно.
АННА. Клоун? А мені казали, що ви працюєте у звіриній подобі. Хіба ні?
ДЕН. Ну, можна сказати і так. Але не бійтесь, робити собі харакірі я не буду.
АННА. Що робити?
ДЕН. Харакірі – ритуальне самогубство - розрізання живота у японських самураїв.
АННА. Ясно. А ви не займались самурайством?
ДЕН. Ні-ні. Не бійтесь. Я цілком мирний клоун... у звіриній подобі.
АННА. Жаль - я ніколи не бачила самураїв живцем... То ви покажете звірину подобу?
ДЕН. Що, прямо тут?
АННА. А де? У спальні? Чи у ванні?
ДЕН. Та ні, можна й тут. (Ричить по-звіриному, вона сахається).
АННА. Боже... Це зовсім не комільфо! Я думала у вас є костюм, маска...
ДЕН. А, ви мали на увазі костюм? Є, зайчика. Годиться?
АННА. Покажіть. Я ж маю знати, кого пускати до дочки. А раптом вона злякається?
Вона така вразлива, така вразлива... Вся в мене...
Ден дістає маску зайця, приміряє щоб одягнути. Вона розглядає.
ДЕН. Ось бачите, який симпатичний зайчик.
АННА. Так, але вуха недостатньо стирчать... І ще видно зуби. Це знак агресії!
ДЕН. Та що ви, яка агресія? Це просто усмішка!
АННА. Ну, гаразд. Хай буде. Ось подарунок – її улюблена іграшка, її мрія.
ДЕН (знімає маску, дістає з пакета жахливого монстра, сахається). О, Боже...
АННА. Правда, у неї оригінальний смак?
ДЕН. Дуже оригінальний. Надзвичайно. (Ховає її від гріха подалі.)
АННА. А в які ігри ви будете грати? У вас є якісь оригінальні ігри? Інтелектуальні? Як мати, я маю знати, випробувати їх на собі... (Раптом дзвінок у двері.) Хто там?
ДЕН. Не знаю. Побачимо... (Іде тихо до дверей, зазирає у вічко, вертається.) Так, зараз ми пограємо в дуже оригінальну гру: ви в ролі своєї дитини ховаєтесь у шафу і рахуєте до 1523. Це дуже інтелектуально: розвиває усний рахунок, бачення в темряві, здатність адаптуватися до екстремальної ситуації... (Дзвінок.) Ви ще тут? Швидко! До цієї шафи!
АННА. Гаразд... (Ховається до шафи, звідти). Ой, але там темно, страшно. Не комільфо.
ДЕН. Зате оригінально. Діти обожнюють ховатись! І ви ж хотіли спробувати... Все, тихо. (стукає з замкненої шафи). Що таке? Я ж просив: тихо, ні звуку.
АННА. Ой, я забула, до скількох рахувати?
ДЕН. До 1523-х, але про себе. І ні звуку. Якщо вас почують – ви програли!
Іде відчиняти двері.
СЦЕНА 7.
В кімнату впливає теща Любов Серафимівна, а за нею - Ліка.
ДЕН. Доброго дня, Любове Серафимівно.
ЛЮБОВ. Для кого він добрий, а для кого буде й не дуже. Так, де вона?
ДЕН. Хто?
ЛЮБОВ. Ця хвойда! Та, яка вигнала мою дівчинку! А у тебе їх що, кілька? І де вони всі?
ДЕН. Це була клієнтка, яку, до речі, привела Ліка, а я вимушений був нею займатися...
ЛІКА. Мамо, вона пішла, я ж казала.
ЛЮБОВ. А ти помовч. Раніше треба було говорити. (Дену). Що ж це діється?! Боже-Боже! Приводить на шлюбне ложе якусь дівицю, а вагітну дружину виганяє на мороз!
ДЕН. Я нікого не виганяв. І де ви бачили мороз? Сонце надворі.
ЛЮБОВ. А сонце теж шкідливе для вагітних!
ДЕН. Стоп. (В'їжджає в ситуацію). Хто вагітний?
ЛЮБОВ. Ліко! Ти що, йому не сказала? От дурне сало без хліба! І з дому втекла на мороз!
ЛІКА. Який мороз, мамо? Я до тебе прийшла.
ЛЮБОВ. От, до мене. А у мене Микола Федорович... Може, це моє жіноче щастя? А тут ти вся в кусках. Йому ж і кусок у рот не лізе. А шлях до серця мужчини – сама знаєш...
ДЕН. Ліко, чому ти мені не сказала?
ЛІКА. Я хотіла сказати. Прийшла раніше, а тут ця... клієнтка... (Схлипує).
ЛЮБОВ. Довів моє дитятко до сліз! Паразит окаянний! І мені весь тет-а-тет поламав...
ДЕН. Та зачекайте ви... Ліко, сонце моє, послухай, я казав тобі правду, це просто клієнтка. Вона мені сто років снилась, їй-богу. Не сердься. Я дуже радий, що ти вагітна.
ЛІКА. Чесно-чесно?
ДЕН. Чесно-чесно, що клієнтка чи чесно-чесно радий?
ЛІКА. І те, й інше.
ДЕН. Чесно-чесно. (Обнімає її, вона схлипує).
ЛЮБОВ. Ти гляди мені - з неї тепер треба пилинки здувати! Ясно?
ДЕН. Любове Серафимівно, це було непорозуміння і тільки. А вас там не чекають?
ЛЮБОВ. Ой, чекають! А у нього ж кожна хвилька на вагу золота. Капітан міліції!
ДЕН. Так він... капітан міліції?
ЛЮБОВ (переможно). Так. Так що ти гляди мені: будеш ображати моє золотце – під білі ручки і на гауптвахту, чи як вона там... Ліко, ти ж юристка чи куди? Як це називається?
ЛІКА. КПЗ, мамо.
ЛЮБОВ. От, під білі ручки і на КПЗ. Ясно? Ну, я пішла...
Ден зітхає з полегшенням, Теща йде до дверей, раптом звук мобільного зі схованки.
ЛЮБОВ. О, яка приємна мелодія. Це в кого така? (До Ліки). Твоя?
ЛІКА. Ні... (Дену). Ти поставив нову мелодію?
ДЕН. А, так...
ЛЮБОВ. Ну так бери ж трубку. Здається, з шафи. Мабуть, у піджаку забув. (Іде до шафи.)
ДЕН. Та потім передзвоню...
Раптом із шафи лунає чихання. Теща рішуче відштовхує його від шафи, прочиняє, бачить Анну-Марію, кричить, та теж кричить у відповідь.
ЛЮБОВ. Хто ви така?
АННА. Я... просто клієнтка... Скажіть їм... Я рахувала...
ЛЮБОВ. Ах, клієнтка?
ДЕН. Це зовсім не та, тобто, зовсім не те, що ви подумали...
АННА. Я дорахувала тільки до 720-и, а тут мобільний. Це ж не рахується?
ЛЮБОВ. (Ліці). Це вона? Та хвойда?
ЛІКА (підходить). Ні, це інша... (Дену). А я тобі вірила...
ЛЮБОВ (знаходить пакунок з іграшкою). Він їй ще й подарунки купує! Подивись!
Теща дістає іграшку-монстра, Ліка бачить її і непритомніє, теща кидає монстра.
ЛЮБОВ (підхоплює Ліку, тягне на диван). От паразит окаянний, коханок табунами водить! Заразу всіляку в дім носить! Кажи, де у тебе нашатир, змій підколодний?
ДЕН. Я не знаю... Аптечка на кухні, здається...
ЛЮБОВ. Здається, ти нічого не знаєш. Зараз я з дому принесу... (Виходить).
ДЕН (намагається привести до тями, Анні). Бачте, оце те, чого я боявся.
АННА. Перепрошую, я не могла знайти телефон у темряві. І ще у мене алергія на пил.
ДЕН. Я зрозумів. Влаштовуйте свято без мене, а мені дайте спокій! Ви ж бачите...
АННА. Як же я залишу вас у такій ситуації? Це буде не комільфо... І потім я подзвонила вашому шефу, щоб він мене забрав звідси... Скандал – це не комільфо.
ДЕН. Всім, чим можна, ви вже допомогли! Роботу по вашій милості я вже втратив!
АННА. Я можу зробити штучне дихання. Я маю диплом медсестри запасу.
ДЕН. А це безпечно?
АННА. Звичайно: я робила на муляжах – з ними нічого не ставалось. (Нахиляється)
ДЕН. Обережно, вона не муляж!
АННА. Тим більше. Муляжі – вони такі крихкі, такі тендітні... Не те що люди...
Анна-Марія заходилась робити штучне дихання, нахилившись просто над Лікою. Входять Любов Серафимівна і Микола Федорович – з пістолетом і наручниками.
ЛЮБОВ. Ой, лишенько, що вона робить із моїм дитятком! Вона ж її задушить!
ПАНЬКО. Тихо. Всім стояти!
Ден обертається. Анна-Марія намагається встати, але з цієї пози не може, сіпається.
АННА. Ой, дайте мені будь ласка руку, щоб я могла встати.
ПАНЬКО (Анні) А вам лежати!
АННА. Так стояти чи лежати?
ПАНЬКО. Лежати у значенні "сторчма". Ясно?
АННА. Абсолютно. А піти можна?
ПАНЬКО. Можна... (Подає їй руку, вона встає). Але тільки в наручниках. І зі мною...
АННА. Чому? Завіщо? Ви не маєте права!
ДЕН. Відпустіть її, вона ні в чому не винна.
ПАНЬКО. Звідки знаєш? Вона твоя коханка?
ДЕН та АННА. Ні!
ЛЮБОВ. Тоді вона – душителька і злодійка! Ховалася у шафі і душила Ліку!
ДЕН. Та ви що, вона ж хотіла допомогти Ліці. Вона медсестра запасу!
ПАНЬКО. От у відділку і перевіримо, яка з неї сестра милосердя. (Відкриває наручники.)
АННА (кричить). А-а-а! (задкує, Дену). Врятуйте мене від цього не комільфо!
ПАНЬКО. Так! Ще образа при виконанні службових обов'язків. А це стаття... (Раптом у нього щось запищало). От чорт! (Шукає по кишенях джерело пищання). Куди він дівся?
ЛЮБОВ. Що сталось? Викликають на завдання?
ПАНЬКО. Та ні, це електронний хом'як. Забавка дочки шефа – він у відпустці, а мені лишив цю заразу. Якщо його не погодуєш вчасно, він починає хворіти і може здохнути.
ЛЮБОВ. Хто, шеф?
ПАНЬКО. Та ні, хом'як! (Знаходить пищавку, вимикає). Ху-ух! От гад прожерливий!
Поки той шукає, Ден рішуче відкриває двері і штовхає Анну в напрямку дверей.
ДЕН (тихо, Анні). Тікайте, швидко. Я їх затримаю...
Анна-Марія біжить до дверей. В цей час приходить до тями Ліка (чи то від нашатирного спирту чи то від крику). Теща і капітан – відволіклися на неї.
ЛЮБОВ. Донечко моя, ти жива-здорова, слава Богу!
Анна-Марія вибігла за двері, Ден за нею. Назустріч їм Шеф. Анна кидається йому на шию.
АННА. Слава Богу, що ви приїхали! Врятуйте мене від цих пришелепуватих...
ШЕФ (втішає її). Все-все, заспокойтесь. Ви в надійних руках. Що сталося?
ДЕН. Нічого. Спершу її прийняли за коханку, а потім за злодійку... А я вас попереджав.
АННА (схлипує). Я хотіла допомогти тій жінці. Я ж медсестра запасу... А вони, вони...
ШЕФ. Все позаду... (Дену). Ти у мене більше не працюєш! І з тебе штраф і компенсація!
Шеф виводить Анну-Марію. Ден сумно дивиться їм услід, повертається до дверей, дзвонить. Двері відкриває Теща, ставить перед ним сумку.
ЛЮБОВ. От, забирайся геть із очей моїх! Поки не арештували. Я ледь стримала Миколу.
ДЕН. Що з Лікою? Я хочу її бачити.
ЛЮБОВ. Зате вона не хоче бачити тебе.
Чути голос Ліки: "Мамо, це Денис?".
ЛЮБОВ. Ні. (Закриває двері за спиною.)
ДЕН. Я хочу поговорити з нею. Це наша справа. (На порозі з'являється Ліка.) Ліко, я розумію, що все виглядає по-дурному, але я тобі все поясню...
ЛЮБОВ (дочці). Локшини навішає. Ну що, ти і далі дозволиш витирати об себе ноги?
ЛІКА. Я не хочу тебе більше бачити.
ПАНЬКО (з'являється на порозі). Ти почув? Чи прочистити тобі вуха?
Денис бере сумку і мовчки йде геть.
ІНТЕРМЕДІЯ.
Нічне місто. Річка. Міст. Самотній Ден блукає навмання, підходить до перил мосту, дивиться на воду, ніби роздумуючи, чи не шубовснути вниз. До нього підходить дівчина – та сама музикантка-жебрачка, але одягнена і нафарбована з викликом, як повія.
ДІВЧИНА. Краще не дивись на воду.
ДЕН (озирається, розглядає її). Чому?
ДІВЧИНА. Вода вабить.
ДЕН. Невже ти думаєш, що я збираюсь стрибати? (Відходить).
ДІВЧИНА. А що ти збираєшся робити?
ДЕН. Нічого... Я просто гуляю. А ти, що ти тут робиш сама вночі?
ДІВЧИНА (всміхається). І я просто гуляю.
ДЕН. Це ти була тоді, на мосту?
ДІВЧИНА. Ти ж знаєш, що я. До речі, мені сподобалась твоя троянда.
ДЕН. А мені сподобалась твоя... музика. Скажи, а ти що, з цих?...
ДІВЧИНА. Яких?
ДЕН. Ну... які гуляють вночі самі.
ДІВЧИНА. Ти хотів сказати, кицька?...
ДЕН. Скоріше, метелик...
ДІВЧИНА. А як би тобі хотілось?
ДЕН. Навіть не знаю. Мабуть, якби ти була з цих – все було б простіше... Але мені б цього не хотілося... Ти не така, ти особлива.
ДІВЧИНА. А ти колись був із повією?
ДЕН. Ну... ні.
ДІВЧИНА. Але хотів би?
ДЕН. Можливо.
ДІВЧИНА. Знаєш, мене це завжди дивувало. Повії здійснюють чоловічі бажання, втілюють мрії. Чому ж чоловіки їх зневажають?
ДЕН. Може, тому, що не хочуть вірити, що мрії продаються.
ДІВЧИНА. А я можу здійснити одну твою мрію.
ДЕН. Так ти все-таки... метелик?
ДІВЧИНА (всміхається). Ні, я не метелик... хоча мені подобається літання.
ДЕН. Тоді, може, ти ангел?
ДІВЧИНА (сміється). А як ти вгадав? Я ж підстригла крила, дуже сильно. Вони тепер трохи колють спину. Не віриш? Хочеш спробувати? Торкнись. (Вона показує на плечі, Ден протягує руку, але вона відбігає і сміється). Я пожартувала.
ДЕН. Про мрію?
ДІВЧИНА. Ні, про стрижку. Про мрію я серйозно.
ДЕН. Ти ж кажеш, що не метелик, як же ти її здійсниш?
ДІВЧИНА. Зараз тобі не потрібен метелик. Зовсім інше. Розкажи, що у тебе сталось?
ДЕН. Щоб я розповів усе незнайомій людині посеред вулиці?
ДІВЧИНА. Ми на мосту. Між берегами, розумієш? І потім, ми уже знайомі, навіть близько знайомі – я тобі грала, а ти подарував мені квітку. Хіба цього мало?
ДЕН. Але ми так і не познайомились!
ДІВЧИНА. Як тебе звати – я знаю. (Здивований погляд). Пригадуєш, твоя жінка тебе кликала. А моє ім'я тобі нічого не скаже. Хочеш, можеш називати мене... метеликом.
ДЕН. Тоді краще ангелом.
ДІВЧИНА. Добре. Але ангелам можна казати все-все. (Пауза). Чому ти боїшся?
ДЕН. Я не боюсь... Добре, я розкажу. Ще вчора мені здавалося, що в мене все гаразд. А сьогодні я все втратив: дім, роботу, кохану жінку - вона мене вигнала. А вона чекає дитину, і я не хочу її втрачати. А як повернути, не знаю. Вона мені більше не вірить.
ДІВЧИНА. Чому? З чого все почалося?
ДЕН. З чого? Мабуть, усе почалося з жарту. Я артист, клоун. Іноді люблю грати з людьми – мені нудно у звичайному житті, розумієш? Коли познайомився з Лікою, я жартома представився страховим агентом. Колись я дійсно пару місяців пробував. А потім зрозумів – їй імпонує ця роль. Вона юристка, працює в банку, все солідно, надійно... Така собі ділова леді. І раптом блазень. Шанси – нульові. Страховий агент – може, й не директор банку, але все-таки, серйозніше. І все було більш-менш нормально. Поки вона не привела клієнтку. Довелося грати роль агента. А потім ще чорт смикнув допомогти їй – на неї напали, я пожалів її. Хотів вчинити шляхетно, а вийшло навпаки. Прийшла Ліка, ревність, і ще моя справжня клієнтка, яку довелось ховати, а плюс мама Ліки, а ще її коханець, якийсь капітан... І от що з цього вийшло... Мабуть, ти нічого не зрозуміла?
ДІВЧИНА. Ти її любиш?
ДЕН. Мабуть... Принаймні, вона мені подобається, як жінка.
ДІВЧИНА. Тоді чому ти подарував мені квітку?
ДЕН. А ти ніколи не дієш спонтанно, просто так?
ДІВЧИНА. Можливо... А все-таки?
ДЕН. Ти мені сподобалась. Це те, що ти хотіла почути?
ДІВЧИНА. Добре, я спробую допомогти. Ти щось чув про простір варіантів?
ДЕН. Ні, а що це таке?
ДІВЧИНА. Є така теорія... Якщо коротко, я не можу зробити щось за тебе, але я можу повернути тебе в часі і дати можливість діяти інакше.
ДЕН. Як повернути ? У тебе є машина часу? Може, ще літаюча тарілка? Як ти це зробиш?
ДІВЧИНА. Я не можу тобі цього пояснити. Або ти мені довіряєш і йдеш за мною. Або ні.
ДЕН. Добре. Думаю, гірше вже не буде... Я спробую. І що я маю робити?
ДІВЧИНА. Вибрати точку повернення. А потім ми будемо дихати разом – дуже глибоко.
ДЕН. А тобі це для чого? Що ти хочеш взамін?
ДІВЧИНА. Нічого... (Всміхається.) Не бійся, угоду кров'ю підписувати не будемо.
ДЕН. Десь я це вже чув... Припустимо, я тобі повірив. Точку я вибрав – сюди, на цей міст, коли я зустрів тут цю пришелепувату. А дихати для чого?
ДІВЧИНА. Довірся мені. Розслабся, прийми зручну позу, заплющ очі і дихай: 1, 2, 3...
Вони починають глибоко дихати. Затемнення.
СЦЕНА 8.
Та ж сцена біля мосту, але раніше – інше освітлення. Ден біля входу на міст. Вибігає клієнтка у розірваній кофтинці з криками і біжить в напрямку до героя.
НОРА. Рятуйте! Ґвалтують! Поможіть! Люди! Будь ласка, поможіть. За мною женуться!
ДЕН (біжить від неї). Рятуйте, ґвалтують! Люди! Поможіть!
Ден біжить від неї за сцену. Клієнтка зупиняється розгублена від його поведінки, вибігає.
Ден повертається додому з квітами. Ставить їх у вазу, прикрашає стіл, наспівує. Хоче ретельно сховати сумку – вгорі. Але раптом – різкий дзвоник. У Дена випадає сумка, з неї вивалюються великі черевики – він тихо лається і заштовхує їх у сумку. Дзвінок. З неї випадає руда клоунська перука – він не помічає цього. Дзвінок. Заштовхує сумку. Іде відчиняти. Це ЛЮБОВ.
ЛЮБОВ. О, ти вже вдома? Чудово! А Ліка ще в офісі, працює як бджілка. Не те що деякі.
ДЕН. Так, ви щось хотіли, Любов Серафимівно? Цукор? Чи сіль? Може, соду?
ЛЮБОВ. Ні. Манки у вас немає? А то моєму Миколі дуже захотілося манної кашки.
ДЕН. Я його розумію. Але, вибачайте, у нас немає. Ліка каже: від неї повнішають.
ЛЮБОВ. Ой, та вона й так худюча, аж світиться! От поки зі мною жила – була кров із молоком, а тепер оце охляла бідолашна... А звідки це у вас квіти?
ДЕН. Я приніс. Для Ліки.
ЛЮБОВ. Та невже? Оце точно щось у лісі здохло. Респект і поважуха, як каже Микола. (Ступає в кімнату, помічає перуку). Ой, а це що таке? Невже Ліка таке носить?
ДЕН. Це не Ліки... Це... (Грізний погляд тещі). Для одного друга... Він лисіє, бідний.
ЛЮБОВ. Що, по всій голові?
ДЕН. Ні, шматками. То там залисина, то там. От і доводиться носити таку шевелюру.
ЛЮБОВ. І що ж це за друг такий, що сам не може купити собі перуку?
ДЕН. Йому важко підібрати – нестандартний розмір голови. І колір теж. А я знайшов.
ЛЮБОВ. Та я бачу. Що друг у тебе нестандартний...
ДЕН. Який є. Крім манки вам нічого не треба?
ЛЮБОВ. Не треба. Поки що. Ну, бувай.
ДЕН. На все добре.
Теща йде. Ден із полегшенням закриває двері, похапцем ховає перуку в сумку і не помічає, як випадає пакунок із гримом, ретельно ховає сумку, готує стіл. Приходить Ліка.
ЛІКА. Привіт. Ти вдома? Так рано? І з квітами... Щось сталось?
ДЕН. А ти що, не рада? Хотів зробити тобі сюрприз.
ЛІКА. А звідки ти знав, що я прийду раніше?
ДЕН. Інтуїція – страшна сила.
ЛІКА. От про інтуїцію – не треба. У тебе її немає. І свічка на столі. А що, сьогодні свято?
ДЕН. А що, я не можу подарувати квіти просто так?
ЛІКА. Ти – не можеш. Ти на когось чекав, так?
ДЕН. Чекав. На тебе.
ЛІКА. Неправда. Ти не знав, що я прийду. Я сама цього не знала.
ДЕН. І ти не хочеш мені щось розповісти? Чому ти так рано?
ЛІКА. А ти не хочеш розповісти першим?
ДЕН. Ну, гаразд... (Пауза). Я погано почувався, і мене відпустили раніше.
ЛІКА. Що сталось?
ДЕН. Та нічого страшного: боліла голова. Просто жах. Я прийняв пігулку – і все.
ЛІКА. І ти зі страшним головним болем пішов купувати квіти?
ДЕН. Квіти... Квіти подарували колеги.
ЛІКА. Колеги? З якого це доброго дива?
ДЕН. Ну, як... Я ж хворий. Приносять же квіти в лікарню.
ЛІКА. Квіти від головного болю? Навіщо?
ДЕН. Для підняття бойового духу. У мене дух підупав був. Від голови.
ЛІКА. Ясно.
ДЕН. Що ясно?
ЛІКА. Ну, що з головою у тебе... не все в порядку.
ДЕН. Уже все в порядку. Лік, ну перестань дутися. Чоловік прийшов рано, з квітами. Радіти треба, а ти злишся. Давай запалимо свічку, ти розкажеш про свої новини...
ЛІКА. Звідки ти знаєш, що у мене новини?
ДЕН. Я бачу це по твоїх очах.
ЛІКА. І що ж ти там побачив?
ДЕН. Гарну новину. (Дзвонить телефон.) Чекай, я зараз. (Бере телефонну трубку, виходить з нею з кімнати. Ліка підходить до дверей і прислухається. Він говорить підкреслено люб'язним запопадливим голосом. Періодично косить очима на двері.)
Алло... Слухаю вас... То що у вас? Угу... Ні, зараз я не можу під'їхати... Ні-ні, я готовий, так, але завтра... Я прийду... Коли?... О котрій годині?... Добре... І скажіть адресу і номер квартири.... Так, записую... Все буде добре, я виконаю всі ваші побажання... Я влаштую вам справжнє свято, феєрверк... Все буде комільфо! Неодмінно. Ви залишитесь задоволені... І дайте ваш номер телефону.... Так, записую... До зустрічі... (Вішає трубку). Ху-ух... (Повертається, зустрічається поглядом із Лікою).
ЛІКА. Тепер я зрозуміла, для кого ці квіти.
ДЕН. Квіти? До чого тут квіти? Я розмовляв із клієнтом.
ЛІКА. Ти ТАК розмовляв із клієнтом? І обіцяв показати небо в діамантах?
ДЕН. Яке небо, що ти несеш?
ЛІКА. А ти? Яке таке свято ти обіцяв?
ДЕН. Ну, це образно. Просто хороший контракт.
ЛІКА. Вона буде дуже задоволеною, так?
ДЕН. Чому зразу вона? Може, це був він?
ЛІКА. Ти ТАК говорив із чоловіком?
ДЕН. А що тут такого? І взагалі, з яких це часів ти підслуховуєш?
ЛІКА. Я не підслуховувала. Просто ти так розливався солов'єм, що було чути і на вулиці.
ДЕН. Нічого я не розливався.
ЛІКА. Ти був таким солодким, що мене аж занудило...
ДЕН. Може, тебе занудило від чогось іншого?
ЛІКА (пауза). Ні, мене занудило від цього. Коли чоловік ТАК говорить із чоловіком...
ДЕН. Лік, ти що підозрюєш, що я?... Ти що? (Сміється). Ну, я чув, що у таких жінок бувають примхи і заскоки, але щоб такі... (Сміється).
ЛІКА. Яких таких? Я нормальна жінка. Це ти... незрозуміло який чоловік...
ДЕН. По-моєму, я достатньо проявив свою орієнтацію... Тобі ще потрібні докази?
ЛІКА. Ну й що? Бувають же і двосторонні люди...
ДЕН. Я не гей. Все. Крапка. До речі, я зовсім забув про морозиво!
ЛІКА. Ти поклав у морозилку чи просто?
ДЕН. Я взагалі забув покласти! Хотів зробити тобі сюрприз: і от маєш! Отримав скандал! Все, більше не дочекаєшся від мене сюрпризів!
ЛІКА. Ну, вибач... Може, я й правда, так накинулася... Давай я покладу твоє морозиво. Воно у великій сумці? (Бере його сумку, розкриває).
ДЕН (кидається до сумки). Чекай, я сам... (Пізно: жінка дістає звідти грим.)
ЛІКА. Що це таке? Косметика? Мені?
ДЕН. Так, я хотів зробити сюрприз...
ЛІКА (відкриває ). Але нею користувались! Чиє це? Тільки не кажи, що це твоєї колеги.
ДЕН. Це моє!
ЛІКА. Так ти все-таки... ходиш по викликах?
ДЕН. Я не гей!
ЛІКА. Я зрозуміла: ти не гей, ти трансвестит, так? Трансвестит за викликом... Боже мій!
ДЕН. Ні! Я нормальної орієнтації!
ЛІКА. Але я не сліпа! Як ти це поясниш? (Показує на грим). Скажеш, не твоє? Підкинули?
ДЕН. Ні, це моє. Просто... я насправді не агент, а артист. Граю клоунів, котиків, зайчиків.
ЛІКА. Знаєш, твої жарти недоречні, може ти і "зайчик", але у мене ще немає "білочки". Досить вішати мені локшину на вуха. Який із тебе артист? Ти ж інтроверт!
ДЕН. Я не інтроверт!
ЛІКА. Ні, ти інтроверт!
ДЕН. То трансвестит, то інтроверт! Що ти несеш? А що, артист не може бути інтровертом?
ЛІКА. Не може. Трансвеститом може, а інтровертом – ні!
ДЕН. А звідки ти знаєш? (Дзвінок у двері. Вони завмирають.)
ЛІКА. Це той, на кого ти чекав? Чи та?
ДЕН. Я нікого не чекав.
СЦЕНА 9.
Ліка іде відчиняти двері. Ден за нею. На порозі – клієнтка Нора у розірваній сукні.
НОРА. Здрастуйте, я до вас.
ЛІКА (відступає). Боже мій, що з вами трапилось?
НОРА. На мене напав маніяк, і я прийшла за компенсацією. (Показує на Дена). Він знає!
ДЕН. Я нічого не знаю!
НОРА. Як це? Я вас бачила, на власні очі! Ви потім втекли! Я вимагаю компенсації!
ЛІКА. Чудово. Значить, ти гей, трансвестит і маніяк. А, ще зайчик! Як багато новин!
ДЕН. Та ніякий я не маніяк і не трансвестит. Знайшла, кого слухати!
ЛІКА. Ні, ти просто зайчик!
ДЕН. Але я направду зайчик. Зараз я кажу тобі правду, чому ти мені не віриш?
НОРА. А чому ви мені не вірите? Я теж кажу правду. Мені положено компенсація.
ЛІКА. Так, із мене досить. Розбирайтесь самі з цим бісексуальним маніяком. А я пішла.
ДЕН. Ліко, не дури. Зараз ця жінка піде, і я все поясню спочатку.
НОРА. Нікуди я не піду...
ЛІКА. А ти сам знаєш, де початок, а де кінець? Ти забрехався до краю!
ДЕН. Ліко, зачекай, я люблю тебе. Ти ж хотіла розповісти мені якусь новину...
ЛІКА. Уже не хочу. Якби ти любив мене, то не брехав би. (Виходить, ляснувши дверима.)
ДЕН (до Нори). Бачите, що ви наробили? Згиньте звідси!
НОРА. Я нікуди не піду! У мене угода, ви винні мені компенсацію за напад бандита. І потім у такому вигляді, можна сказати "негліже". Я можу знову стати здобиччю маніяка.
ДЕН. Тепер я розумію, чому маніяк від вас утік...
НОРА. Що ви собі дозволяєте! Я напишу скаргу на вас у вашу фірму!
ДЕН. Немає ніякої фірми. Я не страховий агент, я артист, клоун, це був розіграш.
НОРА. Розіграш? У мене контракт! Я заплатила аванс.
ДЕН. Я поверну вам ваші гроші, (дістає), от вони (дає їй гроші).
НОРА. Ні, тепер ви так дешево не відбудетесь! А моральна компенсація!
ДЕН. За що? Я що, винен, що на вас напав маніяк?
НОРА. Ні, за шахрайство!
ДЕН. Так, вимітайтесь геть, чи я за себе не відповідаю!
НОРА. Так, ваша моральна компенсація зростає за погрози!
ДЕН. Чи ви зараз вийдете, чи я сам стану маніяком!
НОРА. Я то піду, але прямо в міліцію, писати заяву. У вас три статті: шахрайство, погрози життю і сексуальне домагання!
ДЕН. Боже, де ви взялися на мою голову! Що вам від мене треба?
НОРА. Пару тисяч і якась пристойна майка. Все.
ДЕН. Шантажистка!
НОРА. У вас немає доказів, а у мене є! (Показує контракт. Він намагається його вирвати, вона не дає, ховає в якесь інтимне місце, кричить, тікає. ) А-а-а! Ґвалтують! Не підходьте! Зараз я вибіжу на балкон – і у мене буде з десяток свідків, хочете?
ДЕН. Я вас уб'ю.
НОРА. І що ви робитимете з моїм трупом? Чи не простіше дати 2 тисячі? От уже жлоб!
ДЕН (дістає з якоїсь "заначки" гроші). Ось, забирайте (жбурляє в неї), тут тисяча вісімсот, тільки контракт сюди, і щоб я вас ніколи не бачив, 33 нещастя.
НОРА (рахує). Гаразд, вважайте, я вам дві сотні знижки дала, цінуйте. (Дає контракт).
ДЕН (рве контракт на шматки). Безцінна ви моя – ви обіцяли виместись геть!
НОРА. Який ви неінтелігентний, а ще артист! Який із вас зайчик? От порося – ваша роль.
(Ден демонстративно прочиняє двері і звільняє прохід, вона іде, на порозі.) До побачення.
ДЕН. Оце ні. Прощавайте.
НОРА (виходячи інтимно). У мене ще є ксерокопія контракту, завірена... (Вилітає з квартири, поки він не схопив її). Вона все одно не зі мною!
Ден ляскає дверима, вертається, сідає, встає, іде за пляшкою, але налити не встигає. Дзвонить телефон – це клієнтка Нора – голос по телефону.
НОРА. Це знову я.
ДЕН. Ми вже попрощались.
НОРА. А майка? Ви ж обіцяли мені якийсь одяг.
ДЕН. Вам треба носити паранджу – хороший захист від маніяків.
НОРА. Я обійдусь майкою. Не бійтесь, я потім віддам. Так я піднімаюсь?
ДЕН. Ні!
НОРА. Я буду за 2 хвилини.
Чути гудки відбою. Ден кидає трубку, беззвучно лається. Іде до пляшки, потім передумує, ховає її на місце. Іде шукати одяг. Дзвінок у двері. Він відкриває. Це знову клієнтка Нора.
ДЕН (знімає з себе футболку і дає їй). Ви задоволені?
НОРА (бере футболку, одягає.) Так, штани можете не знімати.
ДЕН. Зараз я б із задоволенням зняв би їх із вас і відшмагав.
НОРА. О, ні – всі ці "садо-мазо" – то не мій стиль.
Ден зачиняє двері, йде знову до пляшки, дістає. Дзвінок телефону. Він слухає його, вагаючись чи зняти. Дзвінки припинились і почалися знову. Ден ривком знімає трубку.
ДЕН. Та ти відчепишся колись чи ні?!
ШЕФ. Я ще й слова не сказав...
ДЕН. Перепрошую, я думав, це інша... людина.
ШЕФ. Що ти собі дозволяєш? А якщо б це був клієнт? До речі, як там Анна-Марія?
ДЕН. Ми домовились на завтра.
ШЕФ. Вона не могла додзвонитись – забула, що треба занести подарунок дитині...
ДЕН. Тільки не зараз! Краще я сам прийду...
ШЕФ. Пізно, вона вже в дорозі.
ДЕН. Я зараз ніяк. Я посварився з Лікою. Якщо вона її застане... Перенесіть на пізніше!
ШЕФ. Так, мені набридли твої вибрики! Або ти зараз її приймаєш, або шукаєш собі іншу фірму! У мене таких як ти – черга стоїть. Теж мені, Депардьє вишукався. Так що?
ДЕН. Гаразд.
ШЕФ. От молодець. І давай вмикай свій шарм: у неї багато зв'язків. Бувай.
ДЕН (із силою кидає трубку). Чорт! (Дзвінок у двері). Чорт! Чорт!
СЦЕНА 10.
Підходить до дверей, вводить жінку – Анну-Марію із подарунковим пакунком.
АННА. Здрастуйте, я за рекомендацією, Анна-Марія...
ДЕН. Я знаю, проходьте... Хочете кави?
АННА. Ні, дякую, я не п'ю кави, тільки зелений чай.
ДЕН. Чаю немає.
АННА. Тоді можна просто воду.
ДЕН (виходить, за мить заходить). І води немає. Відімкнули. Знаєте, давайте я пригощу вас чаєм у кав'ярні навпроти... Ви любите тістечка? (Направляє її до виходу).
АННА. Я не хочу ні чаю, ні тістечок і не хочу в кав'ярню. Мені треба поговорити з вами про день народження дочки. Вона така вразлива, така вразлива... Ми пішли в театр...
ДЕН. Гаразд, ми поговоримо про це в кав'ярні...
АННА. Я хочу побачити ваш костюм. Чи він комільфо? Ви ж не будете одягатись у кафе?
ДЕН. Я покажу вам фото, хочете? (Бере її під руку і тягне до виходу).
АННА (впирається). Я не хочу! У мене ревнивий чоловік, і я не можу показуватися з кимось у кав'ярні перед вікнами банку, де він керує! Це не комільфо!
ДЕН. Так, а приходити додому до іншого чоловіка ви можете?
АННА. Так, нас же ніхто не бачить.
Дзвінок у двері. Вони завмирають.
ДЕН (тихо). Не встигли.
АННА (теж тихо). Ви знаєте, хто там?
ДЕН. Напевно, моя дружина з тещею (Озирається навколо). Краще вам сховатися.
АННА. Чому? Ми просто розмовляємо...
ДЕН. Довго пояснювати. Так, швидко на балкон, ховайтесь. Ви ж не хочете скандалу?
АННА. Скандалу? Ні! Але я не хочу на балкон! Там холодно! (Знову дзвінок, без упину).
ДЕН. Боюсь, тут вам стане жарко. Швидко-швидко - ховайтесь! Лише на 5 хвилин!
СЦЕНА 11.
Ден заштовхує клієнтку, замикає балкон, бачить пакунок із подарунком, ховає його – похапцем, іде відчиняти двері, входить із Лікою і тещею.
ДЕН. Доброго дня, Любове Серафимівно.
ЛЮБОВ. Для кого він добрий, а для кого буде й не дуже. Так, де вона?
ДЕН. Якщо ви про клієнтку, яку привела Ліка, то вона давно пішла...
ЛЮБОВ ( Дену). Я не про цю хвойду, я про косметику! Де педерастична косметика?
ДЕН. Ліко, що ти їй наговорила? Що за маячня? Я ж уже казав!
ЛІКА. Мамо, я казала, що він, можливо, трансвестит...
ЛЮБОВ. Один чорт! А ти краще помовч. Треба було раніше говорити. А тепер мовчи! Ти знаєш, що вони всі хворі на СНІД! І повії, і геї і ті, які з трансом! А я попереджала тебе!
ДЕН. Це акторський грим мого друга, артиста! Він позичив мені для вечірки у фірмі!
ЛЮБОВ. От, скажи мені, хто твій друг, і я скажу, хто ти! По-моєму, що гей, що артист – один чорт. І те, і те не лікується.
Поруч загавкала маленька собака.
ЛЮБОВ. О Господи, знову ця шавка розходилася. (Іде в напрямку балкона).
ЛІКА. Я не знаю, як тобі вірити після всього... І потім ця жінка...
ДЕН. Хто? Ця 33 нещастя? Нічого не було - присягаюсь. Ти ж знаєш, що вона з привітом!
ЛІКА. А навіщо ти привів її в дім?
ДЕН. А навіщо ти привела її в дім? Тому що й ти - просто пожалів. Ну що, мир?
ЛІКА. Я спробую тобі повірити ще раз, але обіцяй, що ніколи не будеш мене обманювати.
Собака заходиться від гавкоту.
ЛЮБОВ. Ні, це ж неможливо витримать! От, бісова Райка, замкнула тварюку на балконі. (Іде до балкону, щоб відчинити). І чого це вона так розійшлася? Треба глянуть.
ДЕН. Я спробую... (Помічає тещу біля балкона). Не треба, то просто кішка...
ЛІКА (помічає пакунок із подарунком Анни-Марії). Ой, а це що подарунок? Кому?
ДЕН. Тобі, але поки не дивися, я хотів зробити тобі сюрприз...
ЛІКА. Вважай, що зробив. Я одним очком! (Виймає монстра, непритомніє, сповзає).
ЛЮБОВ. Ні, треба сказать Райці, щоб заткнула свою шавку. (Ден кидається напереріз, але пізно, та відчиняє і бачить сховану Анну-Марію, кричить). А-а-а! Злодії! Рятуйте!
АННА (входить). Я не злодійка! Це все він! Я казала: не треба, а він мене замкнув.
ЛЮБОВ (відступає). Або злодійка, або коханка.
АННА. Я не коханка!
ЛЮБОВ. Хоча, так, для коханки, мабуть, застара.
АННА. Я застара для коханки? Що ви собі дозволяєте!
ЛЮБОВ. Я?! Зараз я покличу Миколу Федоровича. Він швидко розбереться, хто ти така!
Теща вибігає з квартири, не помітивши, що дочка непритомна.
ДЕН (Анні). Даремно ви не погодились на кав'ярню.
АННА. Тепер бачу... А хто такий Микола Федорович?
ДЕН. Здається, капітан міліції.
АННА. О Боже, тільки не це! Якщо Герман дізнається - буде такий скандал! Де тут вихід?
ДЕН. Прошу. (Демонстративно відчиняє двері).
АННА (по дорозі помітивши Ліку). Ой, що це з нею?
ДЕН (підбігає, тормосить). Лікуню... Сонечко моє...
АННА. Здається, вона непритомна. Це ви її?...
ДЕН. Та ні, ви що? Вона просто вагітна, таке буває. Нічого страшного.
АННА. Ваша вагітна дружина непритомна, а вам нічого страшного?!
ДЕН. Я мав на увазі – це не удар...
АННА. О, ні, я не довірю свою дитину садисту, який доводить вагітну жінку до такого стану! (Набирає номер на мобільному). Це зовсім не комільфо!
ДЕН. Та це вона через вас! Через вашу іграшку – оцього монстра!
АННА. Що? Це не монстр, це дуже оригінальний чудик!(Телефон відповідає). Алло! Це Анна-Марія!... Так, я у нього. Кого ви мені підсунули? Це якийсь садист! Він вигнав мене на мороз і цькує собаками! Заберіть мене звідси, будь ласка! Так, добре.
ДЕН. З ким ви говорите?
АННА. З вашим шефом...
ДЕН (забирає у неї трубку). Ви що?! Я вас пальцем не торкався! Дайте мені трубку!
АННА (тікає). А-а-а... Рятуйте!
ДЕН. Господи, де ви взялися на мою голову!
АННА. Ви б краще зайнялися своєю дружиною.
ДЕН. Я і хочу. А ви мені заважаєте!
АННА. Ні, тепер я не залишу вас наодинці з безпомічною жінкою! Я медсестра запасу!
ДЕН. Це ви на зоні будете розказувати, мабуть, там ваші навички знадобляться.
АННА. Що? Яка зона? Це не комільфо!
ДЕН. Ви забули про капітана міліції?
АННА. Я ні в чому не винна!
ДЕН. Знаєте, я теж. Але вам краще піти....
Ден виставити її за двері, поки не повернулася теща з сержантом, але не встигає – вони входять. Анна-Марія хоче прошмигнути, але їй це не вдається.
ПАНЬКО. Так, оце злодійка?
ЛЮБОВ. Вона, вона сама!
АННА. Я не злодійка! Я нічого не крала!
ПАНЬКО. У відділі розберуться. (Дістав наручники). А як ви опинились на тому балконі?
АННА. Це він мене засадив на балкон! Це все він!
ПАНЬКО (Дену). Ви підтверджуєте показання громадянки?
ДЕН. Підтверджую. Але це ще нічого не значить.
ЛЮБОВ. Значить! Це значить, що вона його коханка!
Ліка перед цим опритомнює, чує про коханку і знову непритомніє.
ЛЮБОВ. Моя бідна дівчинка! Де нашатир? (Ден дістає нашатир, подає, Анна підходить до Ліки). Що тобі доводиться терпіти від цього розбещеного типа! І цієї хвойди...
АННА. Що ви собі дозволяєте? Я просто вийшла на балкон!
ПАНЬКО. Просто нічого не буває. Ви там ховались – всі свідки! (На всіх). Так що тут одне з двох: або вона коханка, її сховав чоловік, тоді це діло сімейне – розбирайтесь самі.
ЛЮБОВ. Як? Ти ж обіцяв...
ПАНЬКО. Або вона залізла сама як злодійка, і я її арештую. (Дену). Ну, слово за вами.
ДЕН. Тоді з двох лих вибираю менше. Вона коханка...
АННА. Що? Це брехня! Та як ви смієте мене обмовляти? (Дає йому ляпаса).
ДЕН (хапається за щоку). Та я ж для вашого блага! Щоб вас не засадили!
АННА. Ви мене скомпрометували! А як дізнається чоловік – він же мене вб'є! Краще хай мене засадять! (Подає руки капітану для наручників, але той відходить).
ПАНЬКО. Е, ні. Тепер ви не в моїй юрисдикції, а наручники – річ казенна.
ЛЮБОВ. Ну, Денчику, начувайся! Віділлються тобі Лікині сльози! (Теж дає ляпаса).
ДЕН. Так, все, мій терпець урвався. Порозпускали руки! (Виймає квіти з вази і виливає воду на тещу і Анну-Марію. Ті верещать, у Миколи починає щось пікати, він шукає).
ЛЮБОВ (Миколі). Арештуй його! На гауптвахту його!
ПАНЬКО. Зачекай. У мене електронний хом'як хоче пі-пі зробити. Я потім не відмиюсь!
ДЕН. Ліко, давай втечемо з цієї божевільні.
ЛІКА. Ти сам перетворив наш дім на божевільню. Я нікуди не піду. (Дзвінок у двері.)
ДЕН. Я відкрию.
ЛЮБОВ. Ні, зачекай. Знову коханка? Та сама? Чи інша?
ДЕН (Анні). Ти кликала шефа? (Та киває головою "так"). Це, напевно, взагалі чоловік.
ЛЮБОВ. Значить, коханець. Це ще гірше...
ПАНЬКО. Може, це чоловік тієї... (на Анну)? Хтось побачив на балконі і "стукнув".
АННА. Ой, ні, тільки не це! Де тут можна сховатися? Не відкривайте!
ЛЮБОВ. Пізно! Прийшов час розплати! Чи молилася ти на ніч? (Іде відчиняти).
ШЕФ (влітає в кімнату). Де вона?!
АННА (вилізає з-під столу). Я тут! Подайте мені руку допомоги!
Шеф подає, Анна-Марія рвучко хоче вилізти і стукається головою об стіл.
ДЕН. Обережно!
АННА (показує на Дена пальцем). Це він мене збезчестив!
ДЕН. Що? Та я її пальцем не торкався. Вона сама...
АННА (кидається до шефа). Врятуйте мене від цього негідника!
ШЕФ (дає ляпаса Дену). Все, ти у мне більше не працюєш! (Анні). Задоволені? Ходімо!
ДЕН. Скатертиною дорога!
АННА (шефу). Ви мій рятівник! (бере під руку шефа, забирає пакунок із монстром).
Шеф уводить Анну-Марію.
ПАНЬКО. Хух, устиг відімкнути. (Ховає пристрій). Так, якого біса я взяв наручники?
ЛЮБОВ. Арештуй цього бабія.
ПАНЬКО. За що?
ЛЮБОВ. За жорстоке поводження із дружиною! Доводить її до такого стану! Поглянь!
ДЕН. Це ви довели її до такого стану! Ви вдвох!
ПАНЬКО (трясе наручниками). Так, образа при виконанні службових обов'язків...
ДЕН (відступає). Все, з мене досить!
Ден вискакує з квартири. За мить йому навздогін летить сумка з речами. Він бере і йде.
ІНТЕРМЕДІЯ.
Він виходить на міст – там Дівчина.
ДЕН. Привіт.
ДІВЧИНА. Привіт. (Пауза.) Так що, тепер ти повірив у простір варіантів?
ДЕН. Повірив. Я тобі вдячний, але... Я дуже сподівався тебе побачити тут.
ДІВЧИНА (всміхається). Невже скучив? Сумував? (Пауза.) Нічого не вийшло?
ДЕН. Звідки ти знаєш? (Пауза, її посмішка). А, ти що, все бачила?
ДІВЧИНА. Я була з тобою. Подумки. Знаєш, мені здається, ти її все-таки не любиш...
ДЕН. Не люблю? Та якби я не любив, хіба б я грав цю дурну комедію? Хіба б рядився в цього дурнуватого страхового агента?
ДІВЧИНА. Може, ти і себе не любиш?
ДЕН. Себе? Люблю, звісно. Хто ж себе не любить?
ДІВЧИНА. А те, чим ти займаєшся?
ДЕН. Акторство – люблю. Дітей, які чекають від тебе чуда. Але я мріяв про більше.
ДІВЧИНА. Точно не про страхове агентство.
ДЕН. О, ні! Мені вистачило колись двох тижнів. Ще трішки – і я б повісився...
ДІВЧИНА. Якби вона тебе любила, то приймала б таким, як є...
ДЕН. Слухай, хочеш допомогти – допомагай. Ні – то ні. Тільки не лізь мені в душу!
ДІВЧИНА. Як я не збагну твою душу, я не зможу допомогти.
ДЕН. Все одно вже пізно. Я згаяв свій шанс – все стало ще гірше.
ДІВЧИНА. То може вернешся в ту мить, коли ми зустрілись?
ДЕН. А ти?
ДІВЧИНА. Я пройду повз тебе. Ми розминемось. І, певно, більше не побачимось.
ДЕН. Ні, я не хочу туди. Може, ти даси мені другий шанс? Це ж простір варіантів. Чи ні?
ДІВЧИНА. Я можу дати другий шанс. А ти не боїшся?
ДЕН. Ні, тепер я точно знаю, що робити. Поверни мене на ту саму точку, що й раніше.
ДІВЧИНА. Гаразд, я поверну. Але зваж: я тебе попередила. Заплющ очі і рахуй...
ДЕН. Чекай. Скажи мені спершу, хто ти така?
ДІВЧИНА. Ти уже сам знаєш відповідь. Хіба ні?
ДЕН. Здогадуюсь. Але це неможливо.
ДІВЧИНА. Не тобі судити, що можливо, а що ні. Рахуй, поки я не передумала...
Вони починають рахувати. Затемнення.
СЦЕНА 12.
Та ж сцена біля мосту. Вибігає клієнтка у розірваній кофтинці з криками.
НОРА. Рятуйте, ґвалтують! Поможіть! Люди! Будь ласка, поможіть. За мною женуться!
Біжить в напрямку до героя. Він біжить від неї в напрямку до уявної річки і в останній момент відскакує в сторону – вона не встигає загальмувати і падає у воду. Чути булькіт.
НОРА. Рятуйте, тону! Тону!
ДЕН (тихо). Вибач, я не Лицар на білому танку, і не дід Мазай, я Герасим. (Голосно). Тут неглибоко! (Як варіант – кидає рятівне коло. Відбігає, дзвонить дружині по мобільному.)
ДЕН. Привіт. У тебе все в порядку, кохана? Нічого не сталось?
ЛІКА (голос). А як ти відчув?
ДЕН. Мабуть, інтуїція.
ЛІКА. У мене справді є щось важливе...
ДЕН. Тоді давай не по телефону. Вдома.
ЛІКА. Ти ж не можеш зараз піти з роботи?
ДЕН. Якщо ти хочеш, я щось вигадаю і прийду.
ЛІКА. Хочу. Я буду за півгодини.
ДЕН. Добре, я теж.
Квартира Дена. Ден готує щось на вечерю. Чути, як ляскають двері. Входить Ліка.
ДЕН. Привіт. А я тут готую. Чуєш, як пахне? (Допомагає зняти плащ і т.д.)
ЛІКА. Невже м'ясо по-французьки? Ти чудо! Тільки боюсь... Я не голодна. Я чай поп'ю.
ДЕН. Я спеціально для тебе збочувався! Ти ж таке любиш!
ЛІКА. Донедавна так і було. Тільки не ображайся, будь ласка. Просто зараз не хочеться.
ДЕН (сідає). І чому тобі не хочеться?
ЛІКА. Ден, я робила тест і сьогодні була у лікаря – він підтвердив. Я вагітна. От.
ДЕН (пауза, він мовчки підходить і обнімає її). Я дуже радий, чуєш? Дуже...
ЛІКА. І я рада, що ти радий. Ти ж ніколи не казав, що хочеш дитину.
ДЕН. Просто ти ніколи не питала. Ти кого хочеш, хлопчика чи дівчинку?
ЛІКА. Мабуть, дівчинку. А ти?
ДЕН. А я – дитину. Вона зараз яка, отака (показує розмір)?
ЛІКА. Ні, отака (показує менший). Я бачила на УЗД.
ДЕН. Ти пішла дивитися без мене? Все, м'яса ти не отримаєш, я з'їм його як компенсацію!
ЛІКА. Ну і їж! Я й не хочу. До речі, у мене є його фото! (Витягує фото).
ДЕН (розглядає його). А лупи у нас немає?
ЛІКА. Здається, немає... Та й так усе видно. Дивися, от голова, здається... А це хвіст...
ДЕН. Хвіст? А чого це хвіст? У мене немає хвоста. Звідки у нашої дитини хвіст?
ЛІКА. Хвіст у всіх буває! Ти біологію вчив? Він потім відпадає.
ДЕН. А куди він потім дівається? Що, так і валяється у тебе в животі?
ЛІКА. Не знаю...
ДЕН (починає сміятися). Знаєш, я уявив багатодітну маму з купою хвостів у животі...
ЛІКА (теж сміється). Який жах! А я уявила, що ти мене ревнуєш до коханця з хвостом...
ДЕН. Що? (Розігрує ревнивого Отелло, наступає). Ти зрадила мені з якимось гібоном?
ЛІКА (в тон йому, теж блазнює). Ні-ні, любий, як ти міг подумати? Я з гібоном? Ніколи. Це був орангутанг. Знаєш, у нього такий довгий хвіст...
ДЕН. Все, зараз я озвірію... (Носиться по кімнаті , зображуючи мавпу, нападає на неї.)
ЛІКА. Ти що, обережно!
ДЕН. Ой, я забув. Все-все.
ЛІКА. З мене тепер треба пилинки здувати.
ДЕН. А що, ти у нас така пильна? (Починає на неї дмухати з усіх сторін).
ЛІКА. Ти що? Що ти робиш? Лоскітно! (Тікає від нього.)
ДЕН (доганяє). Ти ж казала – здувати. Чи, може, тобі треба вентилятор?
ЛІКА. Слухай, у тебе м'ясо не згорить?
ДЕН. Точно. Я цього не переживу! (Біжить на кухню. Вона поки чепуриться. Входить Ден). М'ясо просто божественне! Точно не хочеш? Вина тобі не можна. А що ти хочеш?
ЛІКА. Вечерю при свічках. Я купила тортик.
ДЕН. При свічках? Чудова ідея. Правда, зараз день...
ЛІКА. Можна завісити вікна.
Завішують вікна – завіси глухі, вмикають світло.
ДЕН. Геніально. Тоді я ріжу торт, а ти шукай свічку.
Вона безуспішно шукає, він вертається з тортом.
ЛІКА. Ти знаєш, я згадала, що віддала свічку сусідці. Але ж у нас є нічник!
ДЕН (дістає нічник, намагається вмикнути). Звичайно, головне, щоб був інтим. Слухай, здається, тут перегоріла лампочка... У нас більше немає?
ЛІКА. Я ж просила тебе купити, а ти забув.
ДЕН. Нічого, можна дістати з люстри. Зараз принесу драбину. А ти принеси ложечки.
ЛІКА. Тільки будь обережним.
Він дістає драбину і лізе відкрутити лампочку – опікається нагрітою, скрикує, хитається, хапається за люстру і падає разом із нею. Крик, стукіт, дзвін розбитого скла і затемнення. Вона шукає ліхтар, а він лається від болю і ріжеться. Вона висвітлює ліхтарем страшну картину – він у порізах, опіках, синцях, тримається за ногу.
ЛІКА. Боже мій! Ти живий? Як же ти так?
ДЕН. Нічого страшного. Ну просто трохи впав... Зараз я встану... У-у-у-у (Падає). Нога...
ЛІКА. Я викличу швидку!
Затемнення.
КІНЕЦЬ ПЕРШОЇ ДІЇ.
ДІЯ ДРУГА.
СЦЕНА 13.
Ранок наступного дня – він лежить на ліжку з підв'язаною ногою у гіпсі із забинтованою головою і пластирами на обличчі. Приходить дружина.
ДЕН. О, нарешті! Чому ти так довго?
ЛІКА (льодяним тоном). Я була в твоєму офісі.
ДЕН. А навіщо ти туди поїхала, коли я тут?
ЛІКА. Щоб попросити страховку. Ти ж казав, що застрахований. Там немає агентства.
ДЕН. Стривай, а за якою адресою ти була? Гоголівська? Офіс переїхав – я не казав?
ЛІКА. Ні. Але там ніколи не було агентства. Там ветеринарна клініка. Що скажеш?
ДЕН. Якщо я тобі дам іншу адресу, ти поїдеш перевіряти?
ЛІКА. Поїду. Я маю знати, з ким я живу.
ДЕН. Гаразд, я не хотів тобі казати – я втратив роботу в агентстві.
ЛІКА. І стільки часу ти брехав мені?
ДЕН. Я просто не хотів, щоб ти хвилювалася... І якось не було нагоди...
ЛІКА. Ти що, не розумів, що рано чи пізно правда випливе?
ДЕН. Я думав, краще хай пізно.
ЛІКА. Знаєш, це було занадто пізно. Я більше не хочу жити в брехні.
ДЕН. Гаразд, я розповім тобі всю правду.
ЛІКА. Це втратило сенс. Півроку брехні - я не можу тобі більше вірити. Це кінець, Ден.
ДЕН. А як же дитина?
ЛІКА. Я не готова дати відповідь зараз. Я не знаю. Але я йду від тебе.
ДЕН. А як же я? Ти ж не можеш мене кинути в такому стані?
ЛІКА. Не хвилюйся - я домовлюсь про лікарню.
ДЕН. Ні, я не хочу в лікарню!
ЛІКА. Добре, тоді я найму тобі медсестру.
ДЕН. Мені потрібна ти – ти мої найкращі ліки, ти мій найліпший гіпс!
ЛІКА. Не треба мене шантажувати. Я не винна в тім, що сталось! Ти сам поліз нагору!
Їжу, воду і ліки я тобі лишила. Двері просто прикрию. Все. Бувай. (Різко виходить.)
ДЕН. Ліко! Ліко! Ти безсердечна! (Дзвонить телефон, він намагається дотягнутися до трубки, але падає з ліжка, чортихається, бере трубку.) Чорт... Ало...
ШЕФ. Привіт. Чого чортихаєшся?
ДЕН. Вибачте, я трохи впав.
ШЕФ. Ти що, п'яний?
ДЕН. Та ні, просто перечепився. У вас якась справа до мене?
ШЕФ. Ну, гаразд, у мене радісна новина: два віп-клієнта... Подвійний тариф. Танцюй.
ДЕН. На жаль, я не зможу.
ШЕФ. Що за фокуси? Як це не зможеш?
ДЕН. Я зламав ногу.
ШЕФ. Що, зовсім?
ДЕН. Ні, частково. Закритий перелом голені.
ШЕФ. Так, підставив ти мене по повній програмі. У нашій справі здоров'я – це частина професії. Найгірше, що у мене й заміни немає – всі зайняті. Може, ти когось порадиш?
ДЕН. Ні.
ШЕФ. Жаль. Ну, буду шукати. А ти давай лікуйся. Добре тобі: лежиш, відпочиваєш... Може, тобі ще фруктиків прислати? Ананасів у шампанському? Ні?
ДЕН. Обійдусь. Дякую за підтримку! (Кидає трубку ). От козел! (Дотягується до снодійного, п'є. Затемнення. Чути, як клацає замок, відчиняються двері, промінь світла з дверей. Ден прокидається). Ліко! Це ти? Я знав, що ти повернешся...
У двері входить Клієнтка Нора в довгому одязі, руки вперед, зображує привида.
НОРА (свистячим шепотом). Ні... Це я...
ДЕН. Хто це?
НОРА (містично). Це я, утоплениця. Яку ти кинув на дні ріки. Напризволяще. Убивець!
ДЕН (відповзає). Я нікого не вбивав... Там було мілко!
НОРА (повільно наступає). Там була глибина...
ДЕН (ще відповзає). Як ти увійшла?
НОРА. Тепер я легка, я можу йти крізь двері, крізь стіни, крізь тіло...
ДЕН. Стій! Що тобі треба?
НОРА. Я прийшла за тобою... Мені самій холодно на дні... (Близько). Віддай своє серце!
ДЕН (нарешті дотягується до вмикача світла, вмикає). Хух, що за дурні жарти?
НОРА. Ти повівся, як остання свиня – кинув мене в річці! Я цього так не залишу.
ДЕН. Ти сама упала. Там було неглибоко, а я поспішав. Можу вибачитись.
НОРА. Мені цього мало.
ДЕН. Ти бачиш – я зламав ногу, мені значно гірше, ніж тобі.
НОРА. Значить, є у світі справедливість. Але мені потрібні гроші. За все треба платити!
ДЕН. Якщо я дам тобі грошей, ти заберешся звідси?
НОРА. Залежить від суми.
ДЕН. Тоді допоможи мені підвестися. (З її допомогою шкутильгає, добирається до "заначки", дістає гроші, частину протягує їй.) Тут 500 – вистачить?
НОРА. Ні. (Вихоплює у нього ще гроші). І ще стільки ж за моральні збитки!
ДЕН. Стривай, ми так не домовлялись!
НОРА. Так тепер домовимось. Бувай, поросятко!
Ден намагається дотягнутися до неї, але вона відскакує, він падає. Вона вибігає за двері.
Ден повзе до ліжка, чортихаючись по дорозі. Дзвінок у двері. З'являється Анна-Марія.
АННА. Перепрошую, у вас було не замкнено. (Помічає Дена). Боже мій, що з вами?
ДЕН. Нічого страшного. Упав із драбини – зламав ногу.
АННА. Давайте я вам допоможу. (Допомагає йому дістатися до ліжка).
ДЕН (по дорозі). Дякую, ви мій ангел-спаситель. Я трохи впав, а підвестись – проблема.
АННА. А що, вас лишили самого? Нікого більше немає?
ДЕН. Немає. А хто вам потрібен?
АННА. Денис Олександрович. За рекомендацією Артура Вікторовича.
ДЕН. Це я.
АННА. О, як жаль, що це ви... Тобто, жаль, що ви зламали ногу. Я хотіла замовити вас на день народження моєї донечки... Ми з вами сусіди.
ДЕН. Вітаю, та, на жаль, нічим не можу допомогти. (Задів ногою щось по дорозі). А-а-а!
АННА. Обережно! Ой, не сильно боляче?
ДЕН. З чим порівнювати? Якщо з ампутацією, то, мабуть, – не дуже.
АННА. Бідолашний! Це я винна! А у вас є обезболююче?
ДЕН. Здається, є, але воно в ампулах... Як прийде медсестра...
АННА. Так я теж медсестра запасу! Я можу зробити укол. Вам - користь, мені – практика.
ДЕН. Дякую, не треба, я обійдусь.
АННА. Ви мужня людина, але навіщо терпіти – це ж раз і все. Я робила уколи манекену, а пацієнту не вдалося. А навички треба закріпляти, ви згодні?
ДЕН. Так, ні... Дякую, але я не манекен...
АННА. Мені все одно, правда.
ДЕН. Але мені не все одно! Я не хочу уколів!
АННА. Ну, що ви як маленький? Це швидко – раз і все.
ДЕН. Я... я не знаю, де ліки...
АННА (оглядає стільчик біля нього). Так, я бачу ліки, ось шприц. Все є. Знімайте штани.
ДЕН. Що? Навіщо?
АННА. Такі уколи роблять у м'язи, найкраще в сідниці.
ДЕН. Не треба! Я сказав – не треба!
АННА. Ай-яй-яй! А де ваша хоробрість? Де мужність? Де стійкість? (Набирає шприц).
ДЕН (відповзає). У мене нічого немає! (Тікає). Залиште у спокої мою дупу!
АННА (наздоганяє, пафосно). Пізно! Я зарядила шприц...
ДЕН. Ні! (Вона опускає йому штани і встромляє шприц). А-а-а!
Він вибиває шприц з її рук. На порозі з'являється Ліка. Сцена виглядає двозначно.
ЛІКА. Так, я бачу – ти дарма часу не гаєш.
ДЕН. Ліко, це зовсім не те, що ти думаєш...
ЛІКА. А що тут думати? Ти з жінкою без штанів. А ваші крики чути на весь під'їзд...
АННА. О, ні... Це зовсім не те... Я просто хотіла допомогти полегшити його участь...
ЛІКА. То це він вас викликав "полегшувати участь"? І як, успішно?
ДЕН. Я нікого не кликав. Вона сама прийшла!
АННА. Так, але я просто хотіла найняти його як зайчика...
ЛІКА. О, тепер я зрозуміла, як ти заробляв гроші – тебе наймали як "зайчика", так?
ДЕН. Ліко, перестань знущатися. Будь ласка, звільни мене від цієї... Вона садистка!
ЛІКА. О, ні. Розбирайся сам зі своїми коханками і їхніми збоченнями.
АННА. Я не коханка, я – клієнтка.
ЛІКА. Тим більше. Зайчик-мазохіст за викликом! Супер! (Розвертається і йде.)
ДЕН. Ліко, зачекай! (Вона йде, він Анні). Що ви накоїли? Я просив не чіпати мою дупу!
АННА. Та мені ваша дупа сто років снилась! Оце називається – допомагай людям. Яка чорна невдячність! Ви мене обізвали, зганьбили, виставили на посміх! Але я цього так не залишу! Я зроблю все, щоб вас і близько не підпускали в порядні родини. От! (Вибігає.)
ДЕН. Господи, і де вона взялася на мою голову! Чи на дупу? Хоча, зрештою, яка різниця?
В серцях стукає по лампі – вона гасне. Затемнення.
ІНТЕРМЕДІЯ.
Приходить Дівчина у халаті медсестри, запалює світло. Ден на підлозі, жмуриться.
ДЕН. Це ти? Боже, як добре, що це ти...
ДІВЧИНА (допомагає підвестися). Бідолашний мій, як ти намучився. Болить?
ДЕН. Болить. Мені давно не було так кепсько. Може, навіть ніколи...
ДІВЧИНА (допомагає влаштуватись, пестить). Нічого, все найгірше позаду.
ДЕН. А як ти підмінила медсестру? Сподіваюсь, ти її не вбила?
ДІВЧИНА (сміється). Я не вмію вбивати. Я сестра милосердя, бо зараз тобі це потрібно.
ДЕН. Боюсь, що зараз мені потрібна гільйотина.
ДІВЧИНА. Все не так страшно. Я принесла тобі бальзам, на, випий – тобі полегшає.
ДЕН (п'є). Бачиш, що ти накоїла? І де обіцяна допомога? Де вирішення проблем? Може, краще б я тоді шубовснув у воду. Лежав би собі на дні. Чи плавав...
ДІВЧИНА. Не жартуй так. Ти шкодуєш, що зустрів мене? Я можу піти...
ДЕН. Ні, зостанься. Мені добре, коли ти поруч. Але ці ігри з часом... стає тільки гірше.
ДІВЧИНА. Зрозумій, я не можу робити щось за тебе, не можу втручатись.
ДЕН. Чому не можеш? Тобі хтось заборонив? Хто? Тебе хтось послав до мене?
ДІВЧИНА. А ти сам не здогадуєшся?
ДЕН. Ні. Мені вже набридли ці загадки. Я хочу знати, хто ти така і навіщо ти це робиш?
ДІВЧИНА. Краще тобі цього не знати.
ДЕН. Що, у тебе такий крутий покровитель?
ДІВЧИНА (сміється). Крутіше просто не буває.
ДЕН. Знаєш, я не хочу бути пішаком у чужій грі.
ДІВЧИНА. Ти сам вибрав собі цю роль, ще до моєї появи.
ДЕН. Ну, знаєш! Всі вчать мене як жити, і ти туди ж. Я думав, ти інша...
ДІВЧИНА. Я інша...
ДЕН. Я втомився від ігор. Або ти розповідаєш правду, чому ти тут, або ми розходимось.
ДІВЧИНА. Ти хочеш, щоб я кинула тебе тут самого напризволяще - хворого і нещасного?
ДЕН. Не хочу. Але доведеться.
ДІВЧИНА. Я потрібна тобі більше, ніж ти мені.
ДЕН. Ну, то йди, як я тобі не потрібен. (Відвертається демонстративно.)
ДІВЧИНА (зітхає). Шантажист ти. Добре, я розповім. Але моя історія видасться тобі неймовірною. Я... не зовсім людина. Я прийняла людський образ, але насправді я...
ДЕН. Невже Янгол?
ДІВЧИНА. Майже. Була ним донедавна. Але я провинилася... І мене понизили.
ДЕН. Невже до чортиці?
ДІВЧИНА. Ні, у нас не ділиться так просто – на біле і чорне. Є складна ієрархія.
ДЕН. І що тепер, ти недоангел чи напівангел?
ДІВЧИНА. Називай, як хочеш. Тепер у мене є шанс піднятися. Я маю місію – допомогти тобі. Я випросила для тебе простір варіантів. Але я не можу втручатися. Це заборонено.
ДЕН. Ти знаєш, що зі мною буде потім?
ДІВЧИНА. Лише варіанти. Ти в критичній точці – можеш повернути вгору, можеш униз.
ДЕН. Так як і ти?
ДІВЧИНА. Ні, не так. Я можу чи піднятися, чи лишитися на місці й чекати іншої нагоди.
Ми в одній зв'язці. Але у мене вирішується місце в ієрархії, у тебе – доля.
ДЕН. Слухай, а чим ти докажеш, що ти ангел?
ДІВЧИНА. Показати крила? Це ваші уявлення, а не наші. Я вже тобі це довела. Хіба ні?
ДЕН. Можливо... А ти можеш знову повернути час?
ДІВЧИНА. Ти хочеш повернутися на ту ж точку? Подумай, чи варто?
ДЕН. Ні, раніше – до появи клієнтки. На цей раз точно має вдатися.
ДІВЧИНА. А ти не хочеш розповісти їй правду сам?
ДЕН. Ні, я вже побачив її реакцію. Зараз не час. Але я знаю, що робити...
АНГЕЛ (зітхає). Як знаєш - це твоє рішення. Добре, я спробую. (Набирає щось у шприц).
Затемнення.
СЦЕНА 14.
Оселя Дениса, він уже без гіпсу. Знову повернення в часі назад.
ЛІКА (з-за сцени). Ден? Це ми.
Ден виходить і вводить Ліку і Нору.
ЛІКА. Знайомтесь, це Денис... Олександрович, мій чоловік. А це потенційна клієнтка... з приводу страховки... Вона постійно потрапляє в якісь халепи...
НОРА (подає руку). Елеонора. Але для вас можна просто Нора.
ДЕН (тисне руку). Дуже приємно, але я поспішаю. І нам заборонено консультувати вдома.
НОРА. А в офісі?
ДЕН (скоромовкою). Я зараз не в офіс. А шеф у відрядженні, тому все одно нічого не вирішиться, контракт підписує тільки він. Краще подзвоніть через тиждень, а краще два.
НОРА. А раптом зі мною щось трапиться за цей час? Я така нещаслива...
ДЕН. Тоді зверніться в інше агентство. (Проводжає Нору, Ліці тихо). Я потім поясню.
Виштовхує за двері і закриває. З полегшенням зітхає, вертається.
ЛІКА. Ти так легко розкидаєшся клієнтами? Ти сам казав, як ви за ними ганяєтесь.
ДЕН. Дякую за клієнтку. Але якщо вона постійно потрапляє в халепи, їй доведеться платити – а це великі збитки.
ЛІКА. Ой, я не подумала...
ДЕН. Нічого, буває. Дякую за участь, але я і сам впораюсь. До речі, ти не запізнюєшся?
ЛІКА. Добре, я побігла. Бувай.
ДЕН (цілує). Бувай, до вечора.
Затемнення. Там само, вечір. Ден приходить додому з купою лампочок, свічок, квітами і тортом, розпаковує пакунки. сервірує стіл. Входить Ліка.
ЛІКА. Привіт, а що, у нас сьогодні якесь свято?
ДЕН. Так, я згадав, що сьогодні дата... першого поцілунку.
ЛІКА. Справді, як мило! Я й не знала, що ти такий сентиментальний.
ДЕН. Я б сказав романтичний (дає квіти). Хіба тобі не подобається?
ЛІКА. Подобається. Тільки поцілувалися ми 17-го числа, а сьогодні 8-е.
ДЕН. Хіба? У тебе ж завжди була погана пам'ять на дати.
ЛІКА. Цю я запам'ятала – мені ж тоді вирвали зуб, і я була під дією наркозу.
ДЕН. Так а мій поцілунок був замість анестезії?
ЛІКА. Я не помітила – я ж кажу, що була під наркозом.
ДЕН. Зате зараз ти зможеш відчути все по-справжньому. Хочеш... романтичну вечерю?
ЛІКА. Хочу. Тим більше, у нас є інша нагода, більш свіжа... Денис, я... вагітна.
ДЕН (підходить і обнімає її). Я дуже радий, чуєш? Дуже...
ЛІКА. І я так рада, що ти радий. Ти ж ніколи не казав, що хочеш дитину.
ДЕН. Просто ти ніколи не питала. Ти кого хочеш, хлопчика чи дівчинку?
ЛІКА. Мабуть, дівчинку. А ти?
ДЕН. А я – дитину... Так, обмивати будемо соком. Я принесу ніж, а ти запали свічку.
ЛІКА. Добре. І захопи склянки... (Запалює свічку).
Ден вмикає музику, ставить фужери. Наступна розмова може бути в танці.
ДЕН. А чому у нас такі сумні очі?...
ЛІКА. Просто мені трохи тривожно. А якщо я піду з роботи, ти нас прогодуєш?
ДЕН. Звичайно, сподіваюсь, у нас не буде Робіна-Бобіна-ненажери? А ти сказала в банку?
ЛІКА. Ні, ще не казала. Ти перший. І потім, там зараз така нервова атмосфера...
ДЕН. Нервова? А що сталось?
ЛІКА. Просто в місті з'явився якийсь грабіжник у костюмі зайця. Знаєш, є такі з великими головами-масками. Він пограбував уже два банка – і жодних зачіпок. У нас були збори – інструктаж, як убезпечитись від нападу. Я боюсь, Ден.
ДЕН. Ти ж не касир, а юрист – навіщо йому нападати на тебе?
ЛІКА. Сказали, він може взяти в заручниці якусь жінку з банку.
ДЕН. Слухай, може, піди у відпустку – поки його не спіймають.
ЛІКА. А якщо його ловитимуть ще рік чи два?
ДЕН. Тоді давай купимо газовий балончик, є такі замасковані під дезик.
ЛІКА. Добре, купимо. До речі, раз у нас романтична вечеря, дай, я перевдягнусь у сукню.
ДЕН. Добре, тільки вибирай швидше.
Ліка йде. Денис хапається за сумку з костюмом, виймає голову зайця, ховає в пакунок і намагається заховати його кудись високо. Ззаду з'являється жінка у вечірній сукні.
ЛІКА. Що ти робиш?
ДЕН. Що? (Озирається, пакунок падає, голова зайця котиться)
ЛІКА (злякано відступає). Що це таке?
ДЕН. Це просто костюм... Розумієш, у нас на роботі буде вечірка, карнавальна...
ЛІКА. Не підходь.
ДЕН. Ліко, у нас просто... річниця заснування фірми...
ЛІКА. А навіщо ти його переховував?
ДЕН. Саме тому – боявся такої твоєї реакції.
ЛІКА. Ти боявся, що я про все здогадаюсь? (Дзвінок у двері, Ліка відкриває – там Нора.)
НОРА. Перепрошую, просто я була за адресою вашої фірми, але там немає агентства...
ДЕН. Якою адресою? Я вам не давав ніяких адрес!
ЛІКА. Це я дала адресу.
НОРА. Але там немає агентства. І ніколи не було. Може, я щось наплутала?
ДЕН. І чого ви туди поїхали? Я ж вам казав – через тиждень, а краще два!
ЛІКА (відступає). Так ти шахрай? Так? Це липове агентство? Для прикриття грабежів?
ДЕН. Ліко, що ти несеш? Я ніякий не грабіжник. Це випадковий збіг...
ЛІКА. А зникле агентство – теж випадковий збіг?
ДЕН. Та до чого тут агентство?
ЛІКА. До брехні! Скажи чесно, ти працюєш страховиком?
ДЕН. Ні... Але я не грабіжник!
НОРА (оглядає голову зайця, піднімає). Так, а ви що, той самий заєць - грабіжник банків?
ЛІКА. Я не знаю... Ти той самий?
НОРА. Ой, а я читала про вас у газетах! А можна взяти у вас автограф?
ДЕН. Ви щезнете колись чи ні?
ЛІКА. О, ні, не щезайте, будь ласка!
НОРА. То щезай, то не щезай – я вам привид чи що?
ЛІКА. Зачекайте хвилинку! (Хапає телефон, набирає номер, Дену). Не підходь! (В трубку.) Мамо! Зайди будь ласка до мене! Я дуже прошу: просто зараз!... У тебе Микола Федорович? Чудово: захопи і його... Чекаю. (Дену). Ден, скажи мені правду: це був ти?
ДЕН. Спитай у мами: вона ж усе знає. Я у тебе шахрай, злодій, може, ще серійний убивця!
ЛІКА. Ми ж з тобою близькі люди, а ти мене так обманюєш...
ДЕН. Я теж думав, що ми близькі люди, але я помилився. (Складає сумку, одягається.)
ЛІКА. Ти куди?
ДЕН. На Багами.
ЛІКА. Чому на Багами?
ДЕН. Там зараз тепло, сухо. Поїду тринькати банківські гроші з апетитними білявками...
На порозі з'являються теща і Панько.
ЛЮБОВ. Куди це ти зібрався, голубе сизокрилий? Які такі Багами? Скоро ніч надворі.
ПАНЬКО. Сизокрилий – від слова "сізо"? Жарт. (Помічає зайця.) Довго я за ним ганявся.
ЛЮБОВ. Ганявся? Коли це? Хіба ви знайомі з моїм зятем?
ПАНЬКО. А це його голова?
ДЕН. Це не моя, а заяча.
ПАНЬКО. Заяча голова банківського злодія...
ЛЮБОВ. Що за маячня? Щось я нічого не второпаю. Доню, ти щось розумієш?
ЛІКА. Мамо, є злодій, що грабує банки у костюмі зайця – щоб не впізнали.
ПАНЬКО. Вірно... Ну що, будемо відпиратися чи будемо давати свідчення?
НОРА. Я! Я можу дати свідчення, що він шахрай. Він послав мене в липове агентство!
ЛЮБОВ. А це що за нещастя?
ДЕН. Це не просто нещастя, а 33 нещастя. От хай вам дають свідчення, а я пішов...
Ден намилився вислизнути, але Панько вгадав його маневр, до Нори.
ПАНЬКО. Вас я ще викличу, не хвилюйтесь. (Дену). Стояти! Ані руш! (Виймає пістолет.)
ДЕН. А що, у нас тепер під забороною маскарадні костюми?
ПАНЬКО. Не балуй, хлопче! У мене пістолет заряджений.
ЛІКА. Ден, обережно! Краще здавайся!
ЛЮБОВ. Тримай його, я зайду з тилу!
НОРА. Як у кіно! Просто тріллер!
ДЕН. Це не тріллер, це фарс – ви не розбираєтесь у жанрах.
ПАНЬКО. Нічого, зате ми розбираємось у слідстві. Зараз викличемо свідка – і проведемо впізнавання. Злодія-зайця бачила жінка директора місцевого банку.
ДЕН. Анна-Марія?
ПАНЬКО. О, то ви її знаєте? Уже підозріло (Набирає номер на мобільному). Алло, пані Анно-Маріє?... Потрібна ваша термінова допомога у справі затримки злочинця-зайця.... Так, чудово... Ваш будинок, квартира 24... Ми чекаємо.
ДЕН. Це все абсурд. Ви не маєте права! Для впізнання треба кількох людей і адвоката!
ПАНЬКО. Ти себе видав – труханув, так? І звідки ти знаєш процесуальний порядок?
ДЕН. З детективів. І нічого я не боюсь.
ПАНЬКО. Тоді одягни костюм.
ЛЮБОВ. Одягай по-хорошому...
ДЕН. Не хочу.
ПАНЬКО. Панове – ви свідки: він відмовляється, отже, боїться впізнавання.
ЛЮБОВ. Тримайте злодія!
Ден виривається, його намагаються утримувати і одягнути костюм.
ЛІКА. Боже, яка ганьба! Я цього не переживу!
НОРА. Поки вам не вдягли наручники, можна автограф?
ДЕН. Гаразд! Я вдягну цей дурний костюм. (Одягає). Кличте вашого свідка! (Дзвінок.)
ПАНЬКО. Про вовка промовка.
ЛЮБОВ. Я відкрию.
Входять Анна-Марія і Шеф.
АННА. Це він! (До Панька). Це він, так? Ви його впіймали? А чому він без наручників?
ПАНЬКО. Це легко надолужити! (Виймає наручники).
ДЕН. Ви помилились, пані!
ПАНЬКО. Може, подивитесь у русі?
АННА. Тоді пройдіться туди-сюди. Поверніться. А тепер станьте спиною. Це він.
Ліка падає непритомна.
ЛЮБОВ. Доню... (кидається до дочки). Що ти зробив із моєю ясочкою, ірод?
ДЕН (знявши маску). Це абсурд, то був не я!
ШЕФ (тихо Дену). Боже, яка пляма на репутації фірми! Ти пустиш нас по вітру. Мовчи!
ДЕН (знімає костюм, його ловлять). Я не буду мовчати! (Виривається). Це абсурд!
Він тікає, за ним женуться Панько з наручниками і пістолетом та Шеф. Пікає пристрій у Панька. Він шукає його, щоб відімкнути.
АННА (Тещі). Я можу зробити їй штучне дихання – я маю диплом медсестри...
ДЕН (підбігає до дружини). Не чіпайте її! Вона така ж медсестра, як я президент!
ПАНЬКО (відмикає). От, чорт. Цей хом'як точно сказився. Він хоче послухати Моцарта.
Вмикається якась відома музика Моцарта. Ліка опритомнює. Ден всміхається їй. У цей момент його хапають, одягають наручники і виводять. Затемнення.
ІНТЕРМЕДІЯ.
В'язниця. Зал для переговорів арештанта з адвокатом. Виштовхують Дениса – пом'ятого, зацькованого. Адвокат – дівчина в елегантному білому діловому костюмі.
ДЕН. Яке щастя, що це ти! (Тихо). Як тобі вдалося дістати документи адвоката?
ДІВЧИНА. У нас мало часу. Як ти тут?
ДЕН. Краще, ніж я думав.
ДІВЧИНА. Ти кепсько виглядаєш...
ДЕН. Забери мене звідси. Ти ж можеш?
ДІВЧИНА. Я спробую.
ДЕН. Чому так відбувається? Чим більше я знаю, як краще, тим стає гірше.
ДІВЧИНА. Може, твоє знання - ілюзія. Ти не слухаєш свого серця.
ДЕН. А може, мені трапилось мовчазне серце?
ДІВЧИНА. Ні, просто ти не хочеш його слухати. Спробуй. Заплющ очі. Ну, що?
ДЕН (закриває, потім відкриває знову). Мені добре з тобою. Якось м'яко і тепло.
ДІВЧИНА. Дай мені свою руку. (Він дає, вона стискає). А тепер?
ДЕН. Я відчуваю твою енергію – ніби чиста прохолодна вода зі струмка. Я хочу її пити.
ДІВЧИНА. Зараз вона стала крижаною. Розтопи її. Тільки не рукою, серцем.
ДЕН. Спробую... І як? Ти щось відчуваєш?
ДІВЧИНА. Теплішає... Мені теж добре з тобою, але я не можу лишатися надовго. Ти збився на манівці, ось доля і пішла шкереберть. Відчуй сам, куди тобі йти.
ДЕН. Я можу спробувати ще раз?
ДІВЧИНА. Можеш. Але це буде востаннє. Послухай себе...
ДЕН (закриває очі, відкриває). Ні... Краще поверни мене на те місце, де ми зустрілись, у той самий час. Я більше не хочу простору варіантів. Ти можеш це зробити?
ДІВЧИНА. Можу. Це добре, що ти так вирішив. Тільки тоді мене там не буде. На мосту.
ДЕН. Взагалі не буде?
ДІВЧИНА. Тобто, я там буду, але ти мене не побачиш.
ДЕН. Ніколи?
ДІВЧИНА. Якщо ти сам вийдеш на свою дорогу, то, мабуть, ніколи.
ДЕН. А тоді ти вийдеш на новий рівень? Станеш зовсім ангелом?
ДІВЧИНА. Так, я повернусь на інший рівень. То що ти вирішив?
ДЕН. Поверни мене на міст у ту саму мить.
ДІВЧИНА. Добре. (Зітхає і встає). Я буду сумувати за тобою...
ДЕН (теж встає). А можна я тебе поцілую?
Дівчина мовчить, але піднімає на нього очі. Він цілує її, довго. Затемнення.
СЦЕНА 15.
Денис повертається на міст із сумкою в руках. Він стоїть нахилившись над водою на самоті. Потім рішуче дістає костюм зайця, вдягає його й так іде. Біля дому з дверей банку вибігає такий же "заєць" (може, іншого кольору) з дипломатом у руці. За манерами це злодій. Німа сцена. Ден дістає дитячий свищик-клаксон і свистить у нього. Набігає народ – поступово підтягуються всі наші знайомі (крім шефа і капітана).
ДЕН. Стій! Тримайте злодія! (Не дає пройти). Це справжній грабіжник банків!
ЗАЄЦЬ (тихо, зміненим голосом). Відчепись, кретин... Коли життя дороге.
ДЕН. Теж мені фреді крюгер знайшовся. А ну, знімай голову.
ЗАЄЦЬ. Іди з дороги – уб'ю на фіг .
ДЕН. Та хто тебе боїться? Охолонь! Давай дипломат – і тікай на всі чотири сторони.
ЗАЄЦЬ. Ну ти нарвався в натурі... Начувайся, вухастий.
ДЕН. Від вухастого чую.
"Заєць" стає в бойову стійку, хоче вдарити, але промахується – Ден вивернувся і озброївся тим, що є в клоунському реквізиті (типу надувного молотка, водного пістолета і т.д.). Заєць відбивається дипломатом, як щитом. Розмова жінок на тлі двобою.
АННА. А хто з них хто?
ЛІКА. Оцей справжній, а той фальшивий.
НОРА. Так а грабіжник то хто?
ЛІКА. Оцей же з дипломатом. А хто той сміливець?
АННА. Таємничий незнайомець...
ЛЮБОВ. Он, поглянь, який орел! Не те що твій страхопудний страховик.
ЛІКА. Мамо, не починайте знову. Мій теж був нічого так...
ЛЮБОВ. От саме що нічого. А цей лицар. (Дену). Так його! А ну, піддай жару!
НОРА. Вухастий зліва – ми з тобою!
ЛЮБОВ. Б'ється, як тигр, прямо, як мій капітан...
ЛІКА. Мамо, так викликай його швидше, бо цей утече!
ЛЮБОВ. Ой, твоя правда. (В телефон, тихо). Миколо, бігом сюди, я знайшла твого грабіжника... Навіть двох... Хутко, поки вони чубляться, а то буде тобі два трупа...
НОРА. Ой, просто як у кіно! От би автограф!
АННА. Обережно, ще попадете під гарячу руку. Буде не комільфо.
ЛІКА. Мокрого місця не залишиться.
НОРА. О, може, тоді фото? На мобільник. Будь ласка. Я на тлі двобою. Так романтично!
АННА. Ну, гаразд. Тільки швидко. (Знімає Нору на тлі зайців.)
ПАНЬКО (тещі, тихо). Шлях би їх трафив. Я ж іще не пив, майже, а чого він двоїться?
ЛЮБОВ. Я ж кажу – їх два.
ПАНЬКО. І який із них той?
ЛЮБОВ. Отой із дипломатом. А цей типу дружинник.
ПАНЬКО (тихо в рацію). Це я. Давай наряд до банку на Гоголівській – наш вухастий об'явився. (Голосно.) Заєць із дипломатом! Стояти! Руки вгору!
Заєць зацьковано озирається, помічає Нору, хапає її одною рукою, як заручницю, ставить поперед себе, іншою дістає пістолет і приставляє їй до скроні. Вона показує "знімай".
ЗАЄЦЬ. Всім стояти! Хто зробить хоч крок – я стріляю в неї без попередження. (Нора почала кричати, він затуляє їй рота). Мовчати, а то замовкнеш навіки.
ПАНЬКО. Відпусти її – ти ж собі строк подвоїш, дурко.
ЗАЄЦЬ. Заткни пельку і слухай. Так, усі відійшли на 3 кроки назад. (Дену). А ти на 10 кроків. Раз, два, три! (Всі відходять, а Ден відходить убік і помалу заходить із тилу). Мої вимоги: заведене авто і вільна траса до аеропорту. Авто – краще джип. Всім ясно?
ПАНЬКО. Може, ще лексус? Авто – ще куди не йшло. А от вільна траса з нашими пробками – просто фантастика.
ЗАЄЦЬ. Ворушися, хутко, і не балуй, а то я почну з відстрілу її кінцівок...
ПАНЬКО (дзвонить). Тут цей вухастий злодій захопив заручницю і вимагає авто... Так... Добре... (Зайцю). Буде тобі авто, але треба зачекати. Сам розумієш – пробки...
В цей час Ден підкрадається ззаду на очах публіки і ефектним жестом перерізає гумку на штанах костюму зловмисника. Штани падають. Регіт.
ЗАЄЦЬ. Чорт! Шлях би тебе трафив! (Зляканий злочинець намагається підняти їх одною рукою, другою тримаючи заручницю і пістолет і шукаючи, хто це зробив)
Ден постійно тримається ззаду. Це викликає ще більший регіт. Злодій розгубився. Ден скориставшись його розгубленістю, допомагає втекти Норі, а Панько, забирає пістолет, потім за допомогою Дена вони одягають на нього наручники і забирають дипломат.
ЛЮБОВ (Паньку). Браво! Ти мій герой!
НОРА (Дену). А ти – мій герой! (Хоче поцілувати його "в морду" зайця, але той уникає).
Ден знімає "голову" зайця зі зловмисника - виявляється, що це Шеф Дена.
АННА. О Боже, це ж Артур Вікторович! Не може бути! (Непритомніє).
ЛІКА. Ой! Хтось уміє оживляти непритомних? Ні? Тоді я сама! (Ляскає її по щоках і т.д.).
ДЕН. От гад! Так ти хотів мене підставити?
ШЕФ. Це він злодій! От справжній заєць-грабіжник, а я – просто проходив повз...
ПАНЬКО. З дипломатом із грошима, так?
НОРА. А хто взяв мене в заручниці? Жаль, що я не застрахована! У мене була б купа свідків! (Дену). Зате у вас точно є свідки, що ви герой! Покажіть нам своє обличчя!
ВСІ. Просимо! Покажіться! (Аплодують).
Ден знімає маску зайця. Німа сцена.
ЛІКА. Ден?
ЛЮБОВ. Знаєш, а він у тебе теж нічого так. Коли у дії.
АННА (опритомніє). А я й не знала, що артисти такі сміливі...
НОРА. Ой, так ви справді артист? А можна автограф?
ШЕФ. Так, він артист, а прикидався страховим агентом! Він шахрай! Блазень! Клоун!
ДЕН. Так, я артист. Блазень. (Ліці). Ти скажеш: я тебе обманював? Я просто грав ту роль, яка тобі подобалась. Ту роль, яка у звичайному світі здається важливою і шанованою. Страховий агент... Люди думають, що можуть заплатити гроші і вберегтися від усіх нещасть... Яка наївна ілюзія! Ви гадаєте, що ми, актори, граємо в якісь кумедні ігри вигаданих історій вам на забаву? Гадайте-гадайте... Тільки ми можемо створювати особливий світ. Світ, де можна перетворювати будень на свято, де можна бути іншим, собою і не собою водночас. А головний кайф, знаєте, у чому? У прискоренні. От парадокс: актори ніби проживають більше, але зазвичай виглядають молодше. Такий загадковий цей світ брехні. Та саме в оманливому світі можна вирушити в мандри на пошуки істини. Сьогодні я, здається, теж відкрив одну істину. Знаєте, що насправді рятує нас від абсурду життя, від тотальної самотності і навіть від страху смерті? Це сміх. Так, сміх, панове. І я гордий тим, що обрав шлях блазня. Анжеліко і ти, мій маленький ангел... Я більше не буду грати нав'язані ролі. Я кличу вас у свій світ, мандрівний світ блазня. Правда, віднині я безробітний, бо мого шефа арештували, але я неодмінно щось придумаю... Скажи, ти підеш зі мною? (Ліка мов зачарована йде до нього і кидається в обійми. Всі аплодують.)
АННА (шепочеться з тещею, потім виходить на середину, голосно). Панове! Дозвольте зробити оголошення! Банки міста призначили премію у сто тисяч гривень тому, хто впіймає зайця-злодія. Її розділять між Миколою Федоровичем (рідкі оплески) і Денисом Олександровичем! (Гучні оплески. Ден підхоплює Ліку на руки і несе її до під'їзду, зникає.)
СЦЕНА 16.
Ден і Ліка вдома. Він наспівуючи романтичну мелодію, ставить диск. Ліка запалює свічку на столі, вмикається романтична музика. Ден картинно запрошує її танцювати. Вони починають танцювати повільний танець. Але раптом дзвонить телефон.
ДЕН (бере слухавку). Алло... так...
ГОЛОС. Слухай, старий, у нас готується фантастичне шоу. Гастролі уже забиті на Францію, Італію і Штати. Так один із наших, прикинь, ногу зламав. А тут про тебе передавали в новинах і твій монолог – ти тепер знаменитість. Ну і я рекомендував тебе...
ДЕН. Так а що від мене треба? Прийти на кастінг?
ГОЛОС. Ніяких кастінгів! Просто прийти і підписати контракт на 10 штук. Баксів!
ДЕН. Я подумаю. У мене були дещо інші плани...
ГОЛОС. Ну, дивись... Якщо мало, можеш поторгуватися...
ДЕН. Гаразд, зателефонуй мені завтра... (Вішає слухавку, Ліці) От, роботу пропонують...
А я ціну набиваю. І взагалі, у мене сьогодні свято.
ЛІКА. День перемоги над бандитом?
ДЕН. Ні, день щирості. І день появи маленького. До речі, ти думала про ім'я нашого сина?
ЛІКА. Чому відразу сина? А якщо буде дівчинка?
ДЕН. А якщо двійня?
ЛІКА. Ой, а трійню не хочеш, ні?
Вони сміються, танцюють, цілуються. Дзвонить телефон, вмикається автовідповідач.
ГОЛОС 2 (з іноземним акцентом). Алло... Містер Ден? Я є представник компанії "Коламбія Пікчерз", Голівуд. Ми хотіли запропонувати вам роль у новому блокбастері "Угода з ангелом". Якщо вас цікавить ця робота, зателефонуйте за номером 10 77-22-33...
Ден висмикує дріт телефону, вони танцюють. Дзвінок у двері. Ще і ще. Ден розлючений.
ДЕН (іде відчиняти). Чи вони дадуть нам нарешті спокій чи я всіх повбиваю до дідька...
ШЕФ (на порозі). Здрастуйте...
ЛІКА (панічно). Мамо... Навіщо ти відчинив двері? Він нас уб'є!
ДЕН. Тебе що, уже відпустили?
ШЕФ. Ви, мабуть, прийняли мене за Артура? Але я Річард – його брат-близнюк. Після його арешту мені дісталась фірма і я хотів запропонувати вам роботу...
ДЕН. Завтра. Все завтра. У мене сьогодні – вихідний.
Виштовхує його за поріг, підхоплює Ліку на руки і виносить за куліси.
ЕПІЛОГ.
Ніч. Ден приходить на міст і чекає на дівчину-Ангела. Її немає. Він знаходить пір'їнку.
ДЕН (на публіку). А коли ангели втрачають пір'я, їм боляче чи ні? Хто-небудь знає? Ні? (Пауза). І що такого вигадати, щоб побачити тебе знову? Втрапити в халепу? Я спробую...
Дивиться в небо, цілує пір'їнку, ховає її, йде. Тепер уже "енд", правда, не зовсім хеппі.
ЗАВІСА.